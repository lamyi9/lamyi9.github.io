---
layout: post
title: དྲ་བ་དང་དྲ་རྒྱའི་འབྲེལ་མཐུད་དང་བར་ཆད།
excerpt: p-19
---
### དམིགས་ཡུལ།
ཟབ་སྦྱོང་འདིའི་ཁྲོད་ཀྱི་ང་ཚོའི་དམིགས་ཡུལ་གཙོ་བོ་ནི། གནས་ཚུལ་བཀག་སྡོམ་དང་གསང་བའི་མྱུལ་ཞིབ་ནི་ཅི་ཞིག་ཡིན་མིན་དང་། དེ་དག་གི་བྱེད་ལས་རྩོམ་སྟངས་ག་འདྲ་ཡིན་མིན། དེ་བཞིན་རླབས་ཆེ་བའི་ནུས་ལྡན་གྱི་ཡོ་བྱད་ཁག་ཅིག་བརྒྱུད་ནས་འབྲེལ་མཐུད་ཀྱི་བར་ཆད་དེ་དག་ལ་་ཇི་ལྟར་གཡོལ་དགོས་མིན་སྐོར་ཧ་གོ་བར་བྱེད་རྒྱུ་དེ་ཡིན། བརྗོད་གཞི་འདི་དག་གི་སྐོར་ལ་ཧ་གོ་བར་བྱས་ན། ད་གཟོད། སྤྱི་ཡོངས་ཀྱི་བདེ་འཇགས་དང་། རང་ཉིད་སྒེར་གྱི་བདེ་འཇགས་སྐོར་ལ་གོ་བ་ཟབ་མོ་ལེན་ཐུབ།

<audio controls src="/assets/audio/1.mp3" type="audio/mpeg"></audio>

## གནས་ཚུལ་བཀག་སྡོམ་དང་གསང་བའི་མྱུལ་ཞིབ།
### གནས་ཚུལ་བཀག་སྡོམ།

གནས་ཚུལ་བཀག་སྡོམ་བྱེད་སྟངས་ལ་དབྱེ་བ་མང་པོ་ཡོད་ཀྱང་། བོད་ནང་གི་གནས་ཚུལ་བཀག་སྡོམ་བྱེད་སྟངས་གཙོ་བོ་གཉིས་ནི་གཤམ་གསལ་ལྟར། 

འོག་ནས་སྟེང་ལ་ཕྱོགས་པའི་གནས་ཚུལ་བཀག་སྡོམ། གནས་ཚུལ་བཀག་སྡོམ་གྱི་རིགས་འདིའི་ཁྲོད་དུ། སྲིད་གཞུང་དང་། སྤྱི་ཚོགས། ནང་མི་སོགས་ཀྱིས་སྐྱོན་བརྗོད་དང་། འཁོན་ལན། འཇིགས་སྐུལ་ལ་ཞེད་ནས། མི་ཚོས་རང་ཉིད་ཀྱི་དྲ་ཐོག་གི་སྨྲ་བརྗོད་རང་དབང་དང་བྱེད་ལས་ཁག་རང་ངོས་ནས་དམ་དྲག་བྱེད་པ་ཞིག་ལ་ཟེར། འདི་ལ་ཡོངས་ཁྱབ་ཀྱི་ཐོག་ནས་རང་ངོས་ནས་གནས་ཚུལ་བཀག་སྡོམ་ཞེས་འབོད་སྲོལ་ཡོད། འདི་ནི་མི་ཚོས་སོ་སོའི་སྨྲ་བརྗོད་དང་བསམ་བློའི་རང་དབང་ལོངས་སུ་སྤྱོད་པར་འཇིགས་སྣང་བསྐྲུན་མཁན་གྱི་སྟེང་ནས་འོག་ལ་ཕྱོགས་པའི་གནས་ཚུལ་བཀག་སྡོམ་གྱི་གཞན་བརྒྱུད་ཀྱི་ཤུགས་རྐྱེན་ཡིན། 

སྟེང་ནས་འོག་ལ་ཕྱོགས་པའི་གནས་ཚུལ་བཀག་སྡོམ་ནི། སྲིད་གཞུང་གིས་དབང་ཆའི་སྟོབས་ཤུགས་བེད་སྤྱད་དེ། རྒྱལ་ཁབ་ཀྱི་མཚན་སྙན་ལ་གནོད་པའམ། སྲིད་གཞུང་གི་ལས་འཆར་ལ་ཉེན་ཁ་བཟོ་སྲིད་པའི་མི་སྒེར་གྱི་དྲ་ཐོག་གི་བྱེད་སྒོ(གནས་ཚུལ་གསར་སྤེལ་དང་ཆ་འཕྲིན་ལྟ་ཀློག)་རིགས་འབུར་འཇོམས་བྱེད་པ་ཞིག་ལ་ཟེར།འདི་ལྟ་བུའི་གནས་ཚུལ་བཀག་སྡོམ་བྱེད་ལུགས་འདིའི་དམིགས་ཡུལ་ནི། སྲིད་གཞུང་གི་ཆབ་སྲིད་དང་། སྤྱི་ཚོགས་དང་དཔལ་འབྱོར་བཅས་ཀྱི་སྒྲོམ་གཞི་ལ་ཕོག་སྲིད་པའི་སྐྱོན་བརྗོད་ལ་གཡོལ་བའི་ཆེད་དུ་ཡིན། 

| **བཀོལ་ཆས་བཀག་སྡོམ།** རྒྱ་ནག་སྲིད་གཞུང་གིས་སོ་སོའི་ལུང་པའི་ནང་དུ་བཀོལ་ཆས་གང་དག་བཀོལ་སྤྱོད་བྱེད་ཆོག་མིན་དང་། མི་ཞིག་གིས་བཀོལ་ཆས་ཇི་ལྟར་བཀོལ་དགོས་མིན་སོགས་སྟངས་འཛིན་བྱས་ཏེ། བཀོལ་ཆས་བཀག་སྡོམ་ལག་བསྟར་བྱེད་ཀྱི་ཡོད། རྒྱ་ནག་གི་དྲ་རྒྱའི་ལྕགས་རི་རིང་པོ་ལྟ་བུའི་སྡིངས་ཆ་བྱེ་བྲག་པའི་གནས་ཚུལ་བཀག་སྡོམ་དང་མ་འདྲ་བར། བཀོལ་ཆས་བཀག་སྡོམ་གྱི་བྱེད་ལས་དེ་དམར་ཤོག་སྲིད་གཞུང་གི་སྤྱི་ཚོགས་དང་དཔལ་འབྱོར་གྱི་སྒྲོམ་གཞི་ལ་ཉེན་ཁ་བཟོ་བ་དང་། གཞི་རྩའི་འགྲོ་བ་མིའི་ཐོབ་ཐང་ཁག་ཅིག་རྡོག་རོལ་གཏོང་མཁན་གྱི་བཀོལ་ཆས་ཁག་བཀག་སྡོམ་བྱེད་པ་ལ་གཞི་བཅོལ་ཡོད། གལ་ཏེ། བོད་ནང་གི་བོད་མི་ཞིག་གིས་ངོ་དེབ་ཀྱི་བཀོལ་ཆས་ཕབ་ལེན་བྱེད་འདོད་ཡོད་པའི་དབང་དུ་བཏང་བ་ཡིན་ན། ཁོང་ལ་བཀོལ་ཆས་དེ་བཀོལ་བའི་འདོད་པ་ཡོད་རུང་། རྒྱ་ནག་གི་ཀུ་ཤུའི་བིམ་མཛོད་ཀྱི་ནང་དུ་བཀོལ་ཆས་དེ་མེད། འདི་ནི་ཀུ་ཤུའི་བིམ་མཛོད་ཀྱི་ནང་དུ་གནས་ཚུལ་བཀག་སྡོམ་བྱས་པ་བརྟེན་ནས་བྱུང་བ་རེད། གང་ཡིན་ཞེ་ན། རྒྱ་ནག་སྲིད་གཞུང་གིས་དེ་དང་དེ་འདྲ་བའི་བཀོལ་ཆས་ཁག་ཆབ་སྲིད་ངོས་ཐད་ནས་རྣོ་ངར་ཅན་ཡིན་པ་མ་ཟད། དེ་དག་རྒྱ་ནག་སྲིད་གཞུང་ལ་ཁ་གཏད་གཅོག་པའི་ཆེད་དུའང་བཀོལ་སྤྱོད་བྱེད་ངེས་པར་ངོས་འཛིན་བྱེད་ཀྱི་ཡོད། |


### བཀོལ་ཆས་ཀྱི་སྤྱོད་སྒོ་ལ་གཞིར་བཞག་པའི་ཐོག་ནས་བཀོལ་ཆས་བཀག་སྡོམ་བྱེད་སྟངས་ཀྱི་ཐབས་ལམ་ཁ་ཤས་ཤིག་ཡོད་ལ། དེ་དག་རིགས་གཉིས་སུ་དབྱེ་ཆོག
#### 1. ནང་དོན་བཅོས་བསྒྱུར་དང་གཡོ་བཀོལ་གྱི་བཀག་སྡོམ།
དྲ་བའི་ཞབས་ཞུ་མཁོ་སྤྲོད་མཁན་གྱིས་གྲངས་རིག་གི་བརྩི་ཚུལ་བེད་སྤྱད་དེ། སོ་སོའི་སྡིངས་ཆའི་སྟེང་གི་ཆ་འཕྲིན་གྱི་ནང་དོན་རིགས་དྲང་བདེན་མ་ཡིན་པའི་ལམ་ནས་གཡོ་བཅོས་བྱེད་ཀྱི་ཡོད་ལ། དེས་ཁོང་ཚོར་དངུལ་རྩིས་དང་ཆབ་སྲིད་ཀྱི་དམིགས་ཡུལ་གང་རུང་གི་ཆེད་དུ། ཆ་འཕྲིན་གྱི་ནང་དོན་སྦ་གསང་དང་ཁྱབ་བསྒྲགས་བྱེད་དུ་འཇུག་གི་ཡོད། གནས་ཚུལ་བཀག་སྡོམ་གྱི་རིགས་འདིའི་ཁྲོད་དུ། བཀག་སྡོམ་བྱས་པའི་ཆ་འཕྲིན་གྱི་ནང་དོན་ཁག་སྡིངས་ཆ་བྱེ་བྲག་པ་དེའི་སྟེང་ནས་མེད་པར་བཟོ་ཡི་མེད། དེའི་ཚབ་ཏུ། དྲ་བའི་ཞབས་ཞུ་མཁོ་སྤྲོད་མཁན་གྱིས་ནང་དོན་གང་ཞིག་སྡིངས་ཆ་བྱེ་བྲག་པ་དེའི་མདུན་ངོས་སུ་མི་མངོན་པའམ། འཚོལ་བཤེར་གྱི་ཁྲོད་དུ་རྙེད་མི་ཐུབ་པ་བཟོས་ཡོད། གནས་ཚུལ་བཀག་སྡོམ་གྱི་རིགས་འདིའི་དཔེ་མཚོན་ཞིག་ནི། འཁྱུག་དབྱངས་བཀོལ་ཆས་ནང་གི་ཆ་འཕྲིན་གྱི་ནང་དོན་བཅོས་བསྒྱུར་རུ་ཁག་གིས། གཞུང་གི་ཞིབ་དཔྱོད་ལ་གཡོལ་བའི་ཆེད་དུ་ཆབ་སྲིད་ངོས་ཐད་ནས་རྣོ་ངར་ལྡན་པའི་བརྗོད་གཞི་རིགས་འགོག་ཐབས་བྱས་པ་དེ་རེད། ད་དུང་ཁོང་ཚོས་རྒྱུན་ལྡན་མིན་པར་ངོས་འཛིན་བྱས་པའི་གཟུགས་དབྱིབས་དང་། གདོང་དབྱིབས་མདོག་ཉེས་པོ། གཉེར་མ་མང་པོ། དབུལ་གྲོང་དང་གྲོང་གསེབ་ཀྱི་ཞིང་ཁ། རྙིང་ཧྲུལ་དུ་གྱུར་བའི་ཁང་པ་སོགས་འཁྱུག་དབྱངས་འཛད་སྤྱོད་པས་ཡར་འཇུག་བྱས་པའི་བརྙན་ཐུང་གི་བརྗོད་གཞི་ཁག་མི་གཞན་གྱིས་མི་མཐོང་བ་བཟོས་ཡོད། 

| **དཔེ་མཚོན།** སྤྱི་སྤྱོད་རླངས་འཁོར་ཞིག་ལྷ་ས་ནས་གཞི་ཀ་རྩེར་འགྲོ་བཞིན་ཡོད། ལམ་བར་དུ་རླངས་འཁོར་འབབ་ཚིགས་མང་པོ་ནས་བཀག་སྟེ་འགྲུལ་བ་ཡར་ནང་ལ་འཛུལ་དུ་འཇུག་གི་ཡོད། འོན་ཀྱང་། རླངས་འཁོར་ཁ་ལོ་བས། འགྲུལ་བ་དེ་དག་གིས་སྤྱི་སྤྱོད་རླངས་འཁོར་གྱི་རྣམ་པ་འཕྲོ་བརླག་གཏོང་བར་ཞེད་ནས། ཁོང་ཚོ་རླངས་འཁོར་གྱི་རྐུབ་སྟེགས་ཆེས་མཐའ་མའི་སྟེང་དུ་མ་གཏོགས་སྡོད་དུ་བཅུག་མེད། |

#### 2. གནད་ཚིག་བཀག་སྡོམ།
བཀོལ་ཆས་ཤིག་སྟེང་དུ། ཆབ་སྲིད་ངོས་ཐད་ནས་གནད་འགག་ཡོད་པའི་རྣོ་ངར་ཅན་གྱི་ཐ་སྙད་དང་ཚིག་གྲུབ་ཁག་འགོད་པའི་སྐབས་སུ། བཀོལ་ཆས་དེའི་ནང་གི་དྲ་བའི་བཞུར་རྒྱུན་འཚག་རྒྱག་བྱེད་ཀྱིས་ཆ་འཕྲིན་གྱི་ནང་དོན་དེ་རིགས་བཀག་སྡོམ་བྱེད་ཀྱི་ཡོད་པ་ལ་བརྟེན་ནས། གནད་ཚིག་བཀག་སྡོམ་གྱི་སྣང་ཚུལ་འབྱུང་གི་ཡོད། གནད་ཚིག་དེ་དེག་གི་ཁོངས་སུ། མི་དང་ས་ཆའི་མིང་། དོན་རྐྱེན། ཟླ་ཚེས་སོགས་ཚུད་ཡོད། གནད་ཚིག་བཀག་སྡོམ་གྱི་སྣང་ཚུལ་རིགས་འཕྲིན་ཐུང་བཀོལ་ཆས་དང་སྤྱི་ཚོགས་འབྲེལ་མཐུད་དྲ་བའི་སྡིངས་ཆ་ཁག་གི་ནང་དུ་འབྱུང་གི་ཡོད། 

གནད་ཚིག་བཀག་སྡོམ་གྱི་སྐོར་འགྲེལ་བཤད་རྒྱག་པར། ང་ཚོས་ཀུ་ཤུ་ཟེར་བ་དེ་ཐོ་གཞུང་ནག་པོའི་ཁོངས་སུ་བཅུག་ཡོད་པའི་ཐ་སྙད་ཅིག་ཡིན་པའི་དབང་དུ་བཏང་། དེ་ནས་ཁྱེད་ཀྱིས་སྐད་འཕྲིན་ནང་སོ་སོའི་གྲོགས་པོར། ཉིན་རེར་ཀུ་ཤུ་རེ་བཟའ་ཐུབ་ན། སྨན་པར་བསྟེན་མི་དགོས་ཞེས་བྲིས་ཏེ་བཏང་བ་ཡིན་ན། ཚིག་གྲུབ་དེའི་ནང་དུ་ཀུ་ཤུ་ཟེར་བའི་ཐ་སྙད་དེ་ཡོད་སྟབས། གནད་ཚིག་བཀག་སྡོམ་གྱི་ཁོངས་སུ་བཅུག་འགྲོ་བས། འཕྲིན་ཐུང་དེ་ཁྱེད་རང་གིས་གཏང་སའི་གྲོགས་པོ་དེར་འབྱོར་མི་ཐུབ། ཁྱེད་གཉིས་ཀས་ཕན་ཚུན་ལ་འབྲེལ་བ་བྱེད་ཐུབ་ཀྱང་། ཐོ་གཞུང་ནག་པོའི་ཁོངས་ཀྱི་ཐ་སྙད་(ཀུ་ཤུ)ལྡན་པའི་འཕྲིན་ཐུང་བྱེ་བྲག་པ་དེ་ཁྱེད་རང་གི་གྲོགས་པོར་འབྱོར་མི་ཐུབ། 

|**དཔེ་མཚོན།** ཉེས་ཅན་པ་ཞིག་སྤྱི་སྤྱོད་རླངས་འཁོར་ལ་བསྡད་དེ། རྒྱལ་ཁབ་གཞན་པ་ཞིག་གི་ནང་དུ་བྲོས་བྱོལ་ལ་འགྲོ་བའི་སྐབས་སུ། རྒྱལ་མཚམས་ཀྱི་ཞིབ་བཤེར་ས་ཚིགས་སུ། མཐའ་སྲུང་དམག་མིས་ཁོ་རང་ངོ་འཕྲོད་དེ་རླངས་འཁོར་ནས་ཕྱིར་བཏོན་ཡོད། འགྲུལ་བཞུད་པ་གཞན་ཚང་མ་རྒྱལ་མཚམས་བརྒལ་ནས་འགྲོ་རུ་བཅུག་ཡོད་ཀྱང་། ཉེས་ཅན་པ་དེ་བཀག་འགོག་བྱས་ཡོད།|

### གསང་བའི་མྱུལ་ཞིབ།
གསང་བའི་མྱུལ་ཞིབ་ནི། སྲིད་གཞུང་དང་ཚོགས་པ་གང་རུང་གིས། དམིགས་འབེན་ཏུ་གཟུང་སའི་མི་སྒེར་གྱི་དྲ་ཐོག་གི་བྱེད་སྒོ་ཁག་ལ་གསང་བའི་སྒོ་ནས་སོ་ལྟ་དང་སྟངས་འཛིན་བྱེད་པ་ཙམ་མ་ཟད། ད་དུང་ཉེར་སྤྱོད་པའི་གནས་ཚུལ་ཁག་དོ་བདག་གི་ཆོག་མཆན་མེད་པར་ལྐོག་ནས་བསྡུ་རུབ་བྱེད་པའི་བྱེད་ལས་ཤིག་ལ་ཟེར་གྱི་ཡོད། དཔེར་ན། ཁྱེད་རང་གི་ཁ་པར་ལ་ནད་དུག་ཕོག་ཚར་ན། ནད་དུག་བཟོ་མཁན་དེ་ཁྱེད་རང་གི་ཁ་པར་ནང་འཛུལ་ཐུབ་ཀྱི་ཡོད་པས། ཁྱེད་རང་གི་བྱེད་སྒོ་ཁག་ཡོངས་སུ་ཧ་གོ་ཐུབ་ཀྱི་ཡོད། ཁོང་ཚོས་ཁྱེད་ཀྱིས་བཀོལ་ཆས་གང་དག་བཀོལ་སྤྱོད་བྱེད་ཀྱི་ཡོད་མེད་དང་། མི་སུ་དང་གླེང་མོལ་བྱེད་ཀྱི་ཡོད་མེད། དྲ་ཚིགས་གང་དག་ལ་ལྟ་ཀློག་བྱེད་ཀྱི་ཡོད་མེད་སོགས་ལྐོག་ལྟ་བྱེད་ཐུབ་ཀྱི་ཡོད།

|**དཔེ་མཚོན།** དམིགས་འབེན་ཏུ་གཟུང་སའི་མི་ཞིག་མི་གཞན་པ་ཁག་ཅིག་དང་ལྷན་དུ་རྒྱ་ནག་ནས་ཐེ་ལན་ཌི་རྒྱལ་ཁབ་ལ་བྲོས་བྱོལ་དུ་འགྲོ་ཡི་ཡོད། སྲིད་གཞུང་ལ་མི་དེ་ད་ལྟ་གང་དུ་ཡོད་མེད་ཀྱི་གནས་ཚུལ་ཆ་ཚང་རག་ཚར་ཡོད། འོན་ཀྱང་། སྲིད་གཞུང་གིས་མི་དེར་ལམ་སེང་བཀག་ཉར་མ་བྱས་པར། ཁོའི་བྱེད་སྒོ་ཁག་ལ་སོ་ལྟ་བྱེད་ཀྱི་ཡོད། ཁོང་ཚོས་མི་དེས་ག་རེ་བྱེད་ཀྱི་ཡོད་མེད་ལྐོག་ལྟ་བྱེད་ཞོར་དུ། མི་དེའི་ཁ་པར་ནང་འཛུལ་ཏེ། ཁོས་ཁ་པར་བཏང་བའི་ལོ་རྒྱུས་ཆ་ཚང་ཉར་ཚགས་བྱས་པ་དང་། ཁོས་མི་སུ་དག་ལ་འབྲེལ་བ་བྱས་ཡོད་མེད་ཀྱི་གནས་ཚུལ་མཁོ་བསྡུ་བྱས། གསང་མྱུལ་འདིའི་རིགས་དམིགས་ཡུལ་འདྲ་མིན་གྱི་ཆེད་དུ་བཀོལ་སྤྱོད་བྱེད་ཆོག་ལ། དེའི་ཁོངས་སུ་མི་ཞིག་དང་འབྲེལ་བའི་དཔང་རྟགས་འཚོལ་བ་དང་་། འཆར་གཞི་ལྡན་པའི་ལས་འགུལ་གང་རུང་གི་ཁུངས་སྣེ་འདེད་པ། དམིགས་འབེན་ཏུ་གཟུང་སའི་མི་དེའི་ཉེ་འཁོར་དུ་ཉེས་ཅན་ལྟེ་བ་གཞན་པ་ཡོད་མེད་ཞིབ་ལྟ་བྱེད་པ་སོགས་ཚུད་ཡོད།|

### འབྱུང་སྲིད་པའི་གསང་མྱུལ་གྱི་རྣམ་པ་ཁ་ཤས། 

- ཁྱེད་ཀྱི་དྲ་བའི་ཞབས་ཞུ་མཁོ་སྤྲོད་མཁན་གྱིས་ཁྱེད་རང་གི་དྲ་མྱུལ་གྱི་ལོ་རྒྱུས་དང་བཀོལ་ཆས་ཁག་ནང་གི་བྱེད་སྒོ་ཁག་སོ་ལྟའམ་བྱ་ར་བྱེད་ཐུབ། ཤེས་དགོས་པའི་དོན་གནད་གལ་ཆེན་ཞིག་ནི། དྲ་བའི་ཞབས་ཞུ་མཁོ་སྤྲོད་བྱེད་མཁན་གྱིས་ཁྱེད་རང་གི་དྲ་ཐོག་གི་འགྲུལ་བཞུད་ཡོངས་རྫོགས་མཐོང་ཐུབ་ཀྱི་ཡོད་རུང་། ཉེར་སྤྱོད་པས་HTTPS དྲ་རྒྱའི་གྲོས་མཐུན་བཀོལ་སྤྱོད་བྱེད་ཀྱི་ཡོད་པའི་དྲ་ཚིགས་ཁག་ལ་ལྟ་ཀློག་བྱས་པའམ། ཡང་ན། སྣེ་གཉིས་བར་གྱི་གསང་སྡོམ་གྱི་ཁྱད་ཆོས་མཁོ་སྤྲོད་བྱེད་མཁན་གྱི་དྲ་བརྒྱུད་འབྲེལ་མཐུད་ཀྱི་སྡིངས་ཆ་བཀོལ་སྤྱོད་བྱས་ཚེ།  དྲ་བའི་ཞབས་ཞུ་མཁོ་སྤྲོད་བྱེད་མཁན་གྱིས་དྲ་སྟེང་དུ་གཏོང་ལེན་བྱས་པའི་ཆ་འཕྲིན་ནང་དོན་མཐོང་མི་ཐུབ། 

- བརྡ་འཕྲིན་བཟོ་ལས་ཁང་དང་། སྲིད་གཞུང་གི་འབྲེལ་ཡོད་ཚན་པས། ཁྱེད་ཀྱིས་བཏང་བའི་འཕྲིན་ཐུང་དང་ཁ་པར་སོགས་ལ་ལྐོག་ནས་ལྟ་ཉན་བྱེད་ཐུབ། ཁྱེད་རང་གིས་དྲ་ཐོག་ཏུ་དངུལ་གཏོང་ལེན་བྱེད་སྐབས། ཁ་པར་སྟེང་དུ་བདེན་དཔང་གི་གསང་ཚིག་གཏོང་མཁན་གྱི་དངུལ་ཁང་གི་མ་ལག་དེར་དྲ་ཇག་གི་འཇབ་རྒོལ་ཐེབས་སྲིད་ལ། དྲ་ཇག་གིས་མ་ལག་དེ་བཀོལ་ཏེ་ཁྱེད་རང་གི་དངུལ་ཁང་ནང་གི་སྒོར་མོ་བརྐུ་ཐུབ།

- ས་ཁུལ་ཞིག་ནང་གི་ངོ་གདོང་ངོས་འཛིན་མ་ལག་དང་། སྐྱེ་དངོས་ཁྱད་རྟགས་ཀྱི་གཞི་གྲངས་བེད་སྤྱད་དེ། ས་ཁུལ་དེའི་ནང་གི་མི་མང་གི་ལས་འགུལ་ལ་བྱ་ར་བྱེད་སྲིད། དེའི་ཁོངས་སུ། མི་གང་དག་ས་ཁུལ་དེ་ནང་ག་དུས་འཛུལ་ཡོད་མེད་་དང་ག་དུས་ཕྱིར་ཐོན་ཡོད་མེད་སོགས་ཚུད་ཡོད། ཁྱེད་ཀྱི་ཁ་པར་ཨང་གྲངས་དང་། སྡོད་གནས་ཁ་བྱང་སོགས་ཁྱེད་རང་སྒེར་གྱི་ཞིབ་ཕྲའི་གནས་ཚུལ་ཁག་ཧ་གོ་བར་ཁྱེད་རང་གི་ངོ་གདོང་གཅིག་པུས་ཆོག་གི་ཡོད། 

- སྐད་སྒྲ་ངོས་འཛིན་ལྟ་བུའི་འཕྲུལ་རིག་ལག་རྩལ་བེད་སྤྱད་དེ་མི་ཚོའི་དྲ་ཐོག་ཏུ་སྐད་ཆ་ག་རེ་བཤད་ཀྱི་ཡོད་མེད་སོ་ལྟ་བྱེད་ཀྱི་ཡོད། འཕྲིན་ཐུང་དང་པར་རིས་སོགས་ལས་སླ་པོའི་ཐོག་ནས་དབྱེ་ཞིབ་བྱེད་ཐུབ་པ་བཞིན། སྐད་སྒྲ་ངོས་འཛིན་མ་ལག་བརྒྱུད་དེ། སྐད་ཀྱི་ལམ་ནས་བཞག་པའི་འཕྲིན་ཐུང་རིགས་ལའང་གསང་མྱུལ་བྱེད་ཐུབ། 

- སྤྱི་ཚོགས་འབྲེལ་མཐུད་དྲ་བའི་སྡིངས་ཆ་ཁག་གི་སྟེང་དུ་བཞག་པའི་གནས་ཚུལ་ཁག་ཡོངས་ཁྱབ་ཀྱི་གཞི་གྲངས་ཆགས་ཀྱི་ཡོད་སྟབས། དེ་དག་མི་གང་རུང་ཞིག་གིས་བེད་སྤྱད་དེ། ཁྱེད་རང་གང་དུ་ཡོད་མེད་དང་། སུ་དང་མཉམ་དུ་ཡོད་མེད། ག་རེ་བྱེད་ཀྱི་ཡོད་མེད་སོགས་རྩད་གཅོད་བྱེད་ཐུབ།

- བོད་ཁུལ་དུ་འཕྲིན་ཐུང་གླེང་མོལ་བཀོལ་ཆས་ཤིག་གི་ནང་ཆབ་སྲིད་ངོས་ཐད་ནས་རྣོ་ངར་ལྡན་པའི་འཕྲིན་ཐུང་ཞིག་བཏང་ཚེ། དེ་ལ་གསང་མྱུལ་བྱེད་ངེས། རྒྱ་ནག་གི་གཞི་གྲངས་སོར་བཞག་གི་སྲིད་ཇུས་གཞིར་བཞག་ན། བཟོ་ལས་ཁང་ཁག་གིས་སོ་སོར་འབྱོར་བའི་གཞི་གྲངས་ཁག་ཉར་ཚགས་བྱེད་ཆོག་པའི་དབང་ཆ་སྤྲད་ཡོད། གནས་ཚུལ་རིགས་གཏོང་མཁན་གྱི་དྲ་ཐོག་གི་བྱེད་སྒོ་ཁག་གཞུང་གིས་ལས་སླ་པོའི་ཐོག་ནས་རྩད་གཅོད་བྱེད་ཐུབ་པས། དེས་མི་སྒེར་ལ་ཁྲིམས་ཐོག་ནས་གྱོང་གུད་ཕོག་ཏུ་འཇུག་ངེས།

- ཁྱེད་རང་གི་ཁ་པར་སྟེང་དུ་ཕབ་ལེན་བྱས་ཡོད་པའི་བཀོལ་ཆས་ཁག་རང་ཉིད་ལ་སོ་ལྟ་བྱེད་སྤྱད་ཀྱི་ལག་ཆར་བཀོལ་ཐུབ། གང་ཡིན་ཞེ་ན། སྤྱི་ཚོགས་འབྲེལ་མཐུད་དྲ་བའི་བཀོལ་ཆས་ཕལ་ཆེ་བར་ཁྱེད་རང་གི་ཁ་པར་ནང་གི་ཆོག་མཆན་ཁག་ཐོབ་ཀྱི་ཡོད། ལྷག་པར་དུ། རྒྱ་ནག་གི་བཀོལ་ཆས་ཁག་འཕྲུལ་རིག་བདེ་འཇགས་ཀྱི་རྩིས་བཤེར་བརྒྱུད་ཀྱི་མེད་པས། ཉེར་སྤྱོད་པས་ཧ་མ་གོ་བའི་ཐོག་ནས། བཀོལ་ཆས་ཀྱི་ཆོག་མཆན་ཁག་བཀོལ་སྤྱོད་ལོག་པ་བྱེད་ཆོག

![assets/img/internet-dist-1.jpg](/assets/img/internet-dist-1.jpg)

### དྲ་རྒྱ་བཀག་སྡོམ་དང་གསང་མྱུལ་ལ་གཡོལ་ཐབས།
![/circumvent-internet-surveillance-and-censorship-1024x433](/assets/img/circumvent-internet-surveillance-and-censorship-1024x433.jpg)

<audio controls src="/assets/audio/2.mp3" type="audio/mpeg"></audio>
## 1)རྟོག་བཟོས་མི་སྒེར་དྲ་བའི་ཡོ་བྱད་བཀོལ་སྤྱོད།
 རྟོག་བཟོས་མི་སྒེར་དྲ་བ་བཀོལ་སྤྱོད་བྱས་ཚེ། དེས་ཁྱེད་རང་གི་དྲ་རྒྱ་འགྲུལ་བཞུད་བྱེད་སའི་སྒེར་གྱི་དྲ་བ་ཞིག་བསྐྲུན་གྱི་ཡོད། ཡོ་བྱད་དེ་བཀོལ་སྤྱོད་བྱས་ཏེ། ཁྱེད་རང་གི་ས་ཁུལ་དང་དྲ་བའི་ནང་དུ་ནམ་རྒྱུན་རག་མི་ཐུབ་པའི་གནས་ཚུལ་ཁག་རག་ཐུབ་ཀྱི་ཡོོད། ཡིད་བརྟན་འཕེར་བའི་རྟོག་བཟོས་མི་སྒེར་དྲ་བ་ཁག་ཅིག་གི་དཔེ་མཚོན་ནི། སའེ་ཧྥོན་དང་། ལྒང་བཞུ། ཕུག་ལམ་གྱི་དོམ་སོགས་ཡིན།

**རྟོག་བཟོས་མི་སྒེར་དྲ་བས་ཁྱེད་ལ་ག་རེ་བྱེད་ཐུབ།** ཁྱེད་རང་གི་IP ཁ་བྱང་བརྗེ་ཡི་ཡོད་པས། ཁྱེད་རང་གི་ཡོ་ཆས (ཁ་པར)་གྱི་ས་གནས་རྒྱལ་ཁབ་གཞན་ཞིག་གི་ནང་དུ་ཡོད་པ་སྟོན་གྱི་ཡོད། རྒྱུ་མཚན་དེའི་དབང་གིས་རྒྱ་ནག་གི་དྲ་རྒྱའི་ལྕགས་རི་རིང་པོའི་ཆ་འཕྲིན་བཀག་སྡོམ་ལ་གཡོལ་ཐུབ་ཀྱི་ཡོད། 

དྲ་བའི་འབྲེལ་མཐུད་གསང་སྡོམ་བྱེད་ཀྱི་ཡོད་སྟབས། དྲ་བའི་ཞབས་ཞུ་མཁོ་སྤྲོད་བྱེད་མཁན་གྱིས། ཁྱེད་རང་གི་དྲ་རྒྱའི་འབྲེལ་མཐུད་ཀྱི་ནང་དོན་གང་ཡང་རྙེད་མི་ཐུབ། རྒྱུ་མཚན་དེའི་དབང་གིས་ཁྱེད་རང་གསང་བའི་མྱུལ་ཞིབ་ལས་སྐྱོབ་ཐུབ།

### རྟོག་བཟོས་མི་སྒེར་དྲ་བས་ཁྱེད་ལ་ཅི་ཞིག་མི་བྱེད།
རྟོག་བཟོས་མི་སྒེར་དྲ་བ་ཚང་མ་དམིགས་ཡུལ་ཡག་པོ་ཞིག་གི་ཆེད་དུ་བཟོ་སྐྲུན་བྱེད་ཀྱི་ཡོད་པའི་ངེས་པ་མེད་ལ། རྟོག་བཟོས་མི་སྒེར་དྲ་བ་བཟོ་མཁན་ཚང་མར་དྲ་རྒྱའི་རང་དབང་དང་ཉེར་སྤྱོད་པ་སྲུང་སྐྱོབ་བྱེད་པའི་གཞི་རྩའི་རྩ་འཛིན་མེད་པས།  རྟོག་བཟོས་མི་སྒེར་དྲ་བའི་ཞབས་ཞུ་སྦྱིན་མཁན་ཁ་ཤས་ཀྱིས་ཉེར་སྤྱོད་པའི་དྲ་ཐོག་གི་བྱེད་སྒོ་དང་འབྲེལ་བའི་གཞི་གྲངས་ཁག་རང་རང་གི་ཁེ་ཕན་ཆེད་དུའམ། ཡང་ན་གནོན་ཤུགས་འོག་སྲིད་གཞུང་ལ་རྩིས་སྤྲོད་བྱེད་སྲིད་པའི་ཉེན་ཁ་ཡོད། དེར་བརྟེན། རྟོག་བཟོས་མི་སྒེར་དྲ་བའི་ཞབས་ཞུ་སྦྱིན་མཁན་དེ་དག་སུ་ཡིན་མིན་དང་། ཁོང་ཚོའི་མཚན་སྙན། ཁོང་ཚོ་གང་དུ་རྟེན་གཞིས་བྱས་ཡོད་མེད། ཁོང་ཚོར་འདས་པའི་དུས་སུ་སྲིད་གཞུང་དང་མཉམ་འབྲེལ་བྱས་ཏེ། མི་སྒེར་གྱི་གཞི་གྲངས་ལོག་སྤྱོད་བྱས་མེད་སོགས་ཀྱི་རྒྱབ་ལྗོངས་ལ་ཞིབ་འཇུག་བྱེད་རྒྱུ་གལ་ཆེ། 

ཁྱེད་ཀྱིས་བཀག་སྡོམ་བྱས་ཡོད་པའི་བཀོལ་ཆས་ཤིག་སྤྱོད་ཐུབ་ཀྱི་ཡོད་པའམ། བཀག་འགོག་བྱས་ཡོད་པའི་དྲ་ཚིགས་ཤིག་ལྟ་ཀློག་བྱེད་ཐུབ་ཀྱི་ཡོད་རུང་། རྟོག་བཟོས་མི་སྒེར་དྲ་བ་ཚང་མས་ཁྱེད་ཀྱི་དྲ་ཐོག་གི་ངོ་བོ་100% སྦ་གསང་བྱེད་མི་ཐུབ། 

རྟོག་བཟོས་མི་སྒེར་དྲ་བའི་རོགས་འདེགས་ལ་བརྟེན་ནས། ཁྱེད་རང་གི་དྲ་བའི་ཞབས་ཞུ་མཁོ་སྤྲོད་བྱེད་མཁན་གྱིས། ཁྱེད་རང་དྲ་ཚིགས་གང་དག་ལ་མྱུལ་ཡོད་མེད་མཐོང་མི་ཐུབ། འོན་ཀྱང་། ཁྱེད་རང་གི་ IP ཁ་བྱང་ངོ་མ་དེ་གང་ཡིན་ཤེས་ཐུབ་ཀྱི་ཡོད་སྟབས། ཁྱེད་རང་སྒེར་གྱི་གནས་ཚུལ་དང་། དེ་མིན་དྲ་ཐོག་ཏུ་དངུལ་སྤྲོད་བྱས་པའི་ལོ་རྒྱུས་ཁག་ཉར་ཚགས་བྱེད་ཐུབ་ཀྱི་ཡོད། 

 དྲ་ཐོག་གི་ཆ་འཕྲིན་བཀག་སྡོམ་གྱི་ཁྲིམས་བཙན་པོ་ཡོད་པའི་རྒྱ་ནག་ལྟ་བུའི་བཙན་གནོན་རང་བཞིན་གྱི་རྒྱལ་ཁབ་ཁག་གི་ནང་དུ། སྲིད་གཞུང་གིས་ཆོག་མཆན་ཐོབ་པའི་རྟོག་བཟོས་མི་སྒེར་དྲ་བ་ཁོ་ན་བཀོལ་དུ་འཇུག་གི་ཡོད་པ་དང་། རྟོག་བཟོས་མི་སྒེར་དྲ་བ་དེ་དག་གི་ཞབས་ཞུ་ཁག་གིས་སྲིད་གཞུང་གིས་སྟངས་འཛིན་བྱེད་ཀྱི་ཡོད། རྟོག་བཟོས་མི་སྒེར་དྲ་བ་དེ་འདྲའི་རིགས་ཀྱི་བྱེད་ལས་ཁག་ནམ་རྒྱུན་གྱི་རྟོག་བཟོས་མི་སྒེར་དྲ་བའི་གཞི་རྩའི་དམིགས་ཡུལ་དང་རྒྱབ་འགལ་ཆགས་ཀྱི་ཡོད། 

རྟོག་བཟོས་མི་སྒེར་དྲ་བ་བཀོལ་སྤྱོད་མ་བྱས་པར་དྲ་ཞུགས་བྱེད་པའི་སྐབས་སུ། ཁྱེད་རང་གི་IP ཁ་བྱང་དེ་ཁྱེད་ཀྱིས་ལྟ་ཀློག་བྱ་སའི་དྲ་ཚིགས་དེས་མཐོང་ཐུབ་ཀྱི་ཡོད། རྟོག་བཟོས་མི་སྒེར་དྲ་བ་བཀོལ་སྤྱོད་བྱེད་པའི་སྐབས་སུ། དྲ་ཚིགས་ཁག་གིས་ཁྱེད་རང་གི་IP ཁ་བྱང་མཐོང་ཐུབ་ཀྱི་མེད་རུང་། ཁྱེད་རང་གི་ཡོ་ཆས་ཀྱི་ཉེར་སྤྱོད་མ་ལག་དང་། དྲ་རྒྱ་བཤེར་ཆས། ནང་འཇུག་བྱས་ཡོད་པའི་ཁ་སྣོན་ཡོ་ཆས། སྒྲིག་གཅོད་ཆས། ད་དུང་། ཁྱེད་རང་ད་ལྟ་སྤྱི་ཚོགས་འབྲེལ་མཐུད་དྲ་བའི་སྡིངས་ཆ་གཞན་པའི་ནང་དུ་འཛུལ་ཡོད་མེད་སོགས་སྔར་བཞིན་མཐོང་ཐུབ་ཀྱི་ཡོད།

བཀོལ་ཆས་ཤིག་དང་ཡང་ན། དྲ་ཚིགས་ཤིག་ལ་མྱུལ་བའི་ཆེད་དུ། ཁྱེད་ཀྱིས་རང་ཉིད་རྟོག་བཟོས་མི་སྒེར་དྲ་བའི་ཞབས་ཞུ་ཆས་ལ་སྦྲེལ་བའི་སྐབས་སུ། དྲ་བའི་ཞབས་ཞུ་མཁོ་སྤྲོད་མཁན་དང་། སྲིད་གཞུང་གི་འབྲེལ་ཡོད་སྡེ་དག་གིས་ཁྱེད་རང་གི་དྲ་ཐོག་གི་བྱེད་སྒོ་ཁག་(དྲ་ཚིགས་གང་དག་ལྟ་ཀློག་བྱས་ཡོད་མེད་དང་། འབྲེལ་མཐུད་ཀྱི་བཀོལ་ཆས་གང་ཞིག་བཀོལ་སྤྱོད་བྱེད་ཀྱི་ཡོད་མེད། ཆ་འཕྲིན་ཅི་ཞིག་གཏོང་ལེན་བྱས་ཡོད་མེད་སོགས།)་མཐོང་མི་ཐུབ། འོན་ཀྱང་། ཁོང་ཚོས་ཁྱེད་རང་རྟོག་བཟོས་མི་སྒེར་དྲ་བའི་ཞབས་ཞུ་ཆས་ཤིག་ལ་མཐུད་ཡོད་པ་དེ་མཐོང་ཐུབ་ཀྱི་ཡོད་སྟབས། ཁོང་ཚོས་ཁྱེད་རང་གི་དྲ་མྱུལ་གྱི་བྱེད་སྒོ་ཁག་ལ་དོགས་པ་ཟ་སྲིད།

རང་ངོས་ནས་ཁོངས་མིང་མ་ལག་སྒྲིག་བཀོད། འདི་ནི་ས་གནས་རིམ་པའི་ཚོགས་པའམ། དྲ་བའི་ཞབས་ཞུ་མཁོ་སྤྲོད་མཁན་གྱིས་སོ་སོའི་ཁོངས་མིང་མ་ལག་བེད་སྤྱད་དེ་དྲ་ཚིགས་ཁག་བཀག་སྡོམ་བྱེད་པའི་ཁོངས་མིང་མ་ལག་གི་ཐེ་བྱུས་ཟེར་བའི་ཆ་འཕྲིན་བཀག་སྡོམ་གྱི་རིགས་ཤིག་ལ་གཡོལ་བའི་ལམ་ཁ་ཞིག་ཡིན། གནས་སྟངས་ཁ་ཤས་ཁྲོད་དུ། ཁྱེད་ཀྱིས་བཀག་འགོག་བྱས་ཡོད་པའི་དྲ་ཚིགས་ཁག་ལ་ལྟ་ཀློག་བྱེད་ཐུབ་ཀྱི་ཡོད་རུང་། འདི་བཀོལ་བའི་སྐུལ་འདེད་བྱེད་ཀྱི་མེད། གང་ཡིན་ཞེ་ན། བྱེད་ཐབས་འདིར་འཕྲུལ་རིག་ལག་རྩལ་གྱི་ཤེས་བྱ་འདང་ངེས་དགོས་པ་མ་ཟད། སྒྲིག་བཟོ་ཏག་ཏག་མ་བྱས་ཚེ། ཁྱེད་རང་ལ་ཉེན་ཁ་སྔར་ལས་ཆེ་བ་བཟོ་སྲིད།

ཁོངས་མིང་མ་ལག་གི་བྱེད་ལས་རྩོམ་སྟངས། (དྲ་རྒྱའི་བྱེད་ལས་རྩོམ་སྟངས་ག་འདྲ་ཡིན་མིན་འགྲེལ་བཤད་བརྒྱབ་ཟིན་པ་བཞིན།) གལ་ཏེ། ཁྱེད་རང་པའེ་ཏུའུ་དྲ་ཚིགས་ལ་མྱུལ་འདོད་པའི་དབང་དུ་བཏང་ན། དྲ་ཚིགས་དེར་ལྟ་ཀློག་བྱེད་པར། པའེ་ཏུའུ་དྲ་ཚིགས་ཀྱི་ཁོངས་མིང་ཁ་བྱང་www.baidu.com དེ་ཁྱེད་རང་གི་དྲ་རྒྱ་བཤེར་ཆས་ཀྱི་ནང་དུ་གཏགས་དགོས་ཀྱི་ཡོད། དེང་སང་། འཛད་སྤྱོད་པས་ལས་སླ་པོའི་ཐོག་ནས་དྲན་ཐུབ་པའི་ཆེད་དུ་ཁོངས་མིང་ཤག་གནས་(ཁ་བྱང་)་འདི་བཟོས་པ་རེད། འོན་ཀྱང་། རྩིས་འཕྲུལ་ཁག་གིས་IP ཁ་བྱང་(གྲངས་ཀ)ཁོ་ན་མ་གཏོགས་ངོས་འཛིན་བྱེད་མི་ཐུབ་ལ། དེས་རྩིས་འཕྲུལ་ཁག་ལ་དྲ་ཚིགས་ལྟ་ཀློག་གི་རེ་སྐུལ་གྱི་ཁུངས་དང་དེའི་འགྲོ་ཡུལ་གྱི་གནས་སོགས་གང་ཡིན་མིན་ཐད་ཀྱི་ལམ་སྟོན་གསལ་པོ་གནང་གི་ཡོད། རྩིས་འཕྲུལ་ཁག་ལ་ཆ་མཚོན་ན། www.baidu.com(ཁོངས་མིང་ཤག་གནས།)་ནི། 39.156.69.79 (IP ཁ་བྱང་།)་ཆགས་ཀྱི་ཡོད། ཁོངས་མིང་ཤག་གནས་ནི། འབྲེལ་གཏུག་བྱེད་ཡུལ་གྱི་མི་ཚོའི་མིང་དང་འདྲ་ལ།  IP ཁ་བྱང་ནི། མི་དེ་ཚོའི་ཁ་པར་ཨང་གྲངས་དང་འདྲའོ།།

![](/assets/img/how-dns-works.jpg)

| **དཔེ་མཚོན།** གལ་ཏེ། ཁྱེད་རང་རྒྱལ་ས་ལྷ་སའི་ནང་གི་ས་ཆ་ཞིག་ལ་ཐེངས་དང་པོར་འགྲོ་ཡི་ཡོད་པའི་དབང་དུ་བཏང་ན། ཁྱེད་ཀྱིས་ཁྱེད་རང་འགྲོ་སའི་ས་ཆ་དེའི་ཁ་བྱང་ཤེས་ཀྱི་ཡོད་ཀྱང་། ས་ཆ་དེར་ཇི་ལྟར་འགྲོ་དགོས་མིན་གྱི་ཁ་ཕྱོགས་མི་ཤེས། དེ་བས། ས་ཆ་དེར་སླེབས་པར། ཁྱེད་ཀྱིས་ས་ཁྲ་ཞིག་བཀོལ་ཏེ་ཕྱོགས་གང་ཡིན་མིན་འཚོལ་བའམ། ཡང་ན། འགྲིམ་འགྲུལ་ཉེན་རྟོག་པར་ཁྱེད་རང་ཕྱོགས་གང་ལ་འགྲོ་དགོས་མིན་སྐད་ཆ་འདྲི་དགོས། ཁྱེད་རང་ལ་ཁ་ཕྱོགས་སྟོན་མཁན་གྱི་ས་ཁྲ་དང་འགྲིམ་འགྲུལ་ཉེན་རྟོག་པ་གཉིས་ཀྱི་བྱེད་ལས་ཀྱི་ངོ་བོ་དེ་ཁོངས་མིང་མ་ལག་གི་ཞབས་ཞུ་ཆས་དང་གཅིག་མཚུངས་ཡིན་ལ། དེས་ཁྱེད་རང་འགྲོ་སའི་ས་ཆའི་ལམ་ཁ་སྟོན་གྱི་ཡོད།|

### ཁོངས་མིང་མ་ལག་གི་ཐེ་བྱུས་བྱེད་སྟངས་ཀྱི་དཔེ་མཚོན། 

ཁྱེད་རང་གི་གྲོགས་པོ་ཁང་བརྩེགས་ཤིག་གི་ནང་དུ་སྡོད་གྱི་ཡོད་ལ། ཁོས་ཁྱེད་རང་དགུང་ཟས་ཀྱི་ཐུགས་སྤྲོ་ཞིག་ལ་མགྲོན་འབོད་གནང་ཡོད།  ཡིན་ནའང་། ཁང་བརྩེགས་དེར་ལྟ་རྟོག་བྱེད་མཁན་གྱི་དོ་དམ་པས་སྒོ་སྲུང་བར། གལ་ཏེ། མཚན་གྱི་ཆུ་ཚོད་༡༡་རྗེས་སུ། ཕྱིའི་མི་ཁང་བརྩེགས་ནང་འཛུལ་མཁན་ཡོད་ཚེ། ཁོ་རང་མགྲོན་འབོད་བྱེད་མཁན་གྱི་མི་དེ་འདྲ་ཞིག་ཁང་བརྩེགས་འདིའི་ནང་མི་འདུག་ཅེས་ཁ་གཡར་ཏེ། ཕྱི་མི་དེ་ཁང་བརྩེགས་ནང་འཛུལ་མ་བཅུག་པར་ཕྱིར་སློག་དགོས་སྐོར་གྱི་བཀའ་བཀོད་གནང་ཡོད། དེར་བརྟེན། ཁང་བརྩེགས་དོ་དམ་པའི་བཀོད་འདོམས་ལྟར། སྒོ་སྲུང་བས་ཁྱེད་རང་གི་གྲོགས་པོ་ཁང་བརྩེགས་འདིའི་ནང་བཞུགས་མི་འདུག་ཅེས་བརྗོད་དེ། ཁྱེད་རང་ཕྱིར་རང་ཁྱིམ་དུ་ལོག་བཅུག་ཡོད།

<audio controls src="/assets/audio/3.mp3" type="audio/mpeg"></audio>


## 2) ཁྲོར་བཤེར་ཆས་བཀོལ་སྤྱོད།
ཁྲོར་བཀོལ་ཆས་ཀྱིས་ཁྱེད་རང་གི་དྲ་བའི་འབྲེལ་མཐུད་ཁག་འཛམ་གླིང་ནང་གི་གསང་སྡོམ་བྱས་པའི་དྲ་བའི་ཚོམས་མང་པོའི་ནང་དུ་བསྐོར་ཏེ། གསང་བའི་ངོ་བོའི་ཐོག་ནས་ཁྱེད་རང་དྲ་མྱུལ་བྱེད་དུ་འཇུག་གི་ཡོད།

### ཁྲོར་གྱིས་ཁྱེད་ལ་ག་རེ་བྱེད་ཐུབ། 
དྲ་རྒྱ་བཀག་སྡོམ་དང་གསང་མྱུལ་བྱེད་མཁན་ཡོད་ཚེ། ཁྲོར་བཀོལ་ཆས་ཀྱིས་གསང་སྡོམ་གྱི་བརྩེགས་རིམ་མང་པོ་བེད་སྤྱད་དེ། འཛད་སྤྱོད་པའི་ས་གནས་དང་། དྲ་ཐོག་གི་རྗེས་ཤུལ་ཁག་སྦ་གསང་བྱེད་ཀྱི་ཡོད། 

![/assets/img/tor-bo.jpg](/assets/img/tor-bo.jpg)

ཁྲོར་བཀོལ་ཆས་ཀྱིས་ཁྱེད་རང་གི་ཡོ་ཆས་ཀྱི་IP ཁ་བྱང་སྦས་ཏེ་ཁྱེད་རང་གི་ངོ་བོ་དྲ་ཐོག་ཏུ་ངོས་འཛིན་བྱེད་མ་ཐུབ་པ་བཟོ་ཡི་ཡོད་པས། སྲིད་གཞུང་གིས་ཁྱེད་རང་གི་དྲ་ཐོག་གི་བྱེད་སྒོ་ལ་སོ་མྱུལ་བྱེད་པ་དང་ཁྱེད་རང་དངོས་སུ་རྗེས་སུ་གཏོང་བའི་བྱེད་ལས་ཁག་བཀག་འགོག་བྱེད་ཐུབ་ཀྱི་ཡོད། 

ཁྲོར་བཀོལ་ཆས་ཀྱིས་དྲ་རྒྱ་བཀག་སྡོམ་ལ་གཡོལ་དུ་འཇུག་ཐུབ་ཀྱི་ཡོད་པས། ཉེར་སྤྱོད་པས་བཀག་སྡོམ་བྱས་ཡོད་པའི་དྲ་ཚིགས་ཁག་ལྟ་ཀློག་བྱེད་ཐུབ་པ་མ་ཟད། ནམ་རྒྱུན་དྲ་ཐོག་ནས་རྙེད་ཐུབ་པའི་གནས་ཚུལ་ཁག་ལོངས་སུ་སྤྱོད་ཐུབ་ཀྱི་ཡོད། 

| **གསལ་བཤད།**
སྟོབས་ལྡན་གྱི་ཡོ་བྱད་ཁག་བཀོལ་སྤྱོད་བྱས་ཏེ་དྲ་རྒྱ་བཀག་སྡོམ་དང་གསང་མྱུལ་ལ་གཡོལ་བ་དེར་སྤྱོད་སྒོ་ཆེན་པོ་ཡོད་ངེས་རུང་། དེའི་སྐོར་ལ་ཞིབ་འཇུག་དང་དབྱེ་ཞིབ་གཏིང་ཟབ་མ་བྱས་ཚེ། རང་ཉིད་ཀྱི་བདེ་འཇགས་ལ་དོ་ཕོག་ཡོང་ངེས། འཛད་སྤྱོད་པས་རྟོག་བཟོས་མི་སྒེར་དྲ་བ་ཞིག་འདེམས་པའི་སྐབས་སུ། དེའི་སྐོར་ལ་རྒྱུས་ལོན་བྱས་ཏེ་ཐག་གཅོད་བྱེད་རྒྱུ་ནི་ཧ་ཅང་གལ་ཆེ། རྟོག་བཟོས་མི་སྒེར་དྲ་བ་ཡག་པོའི་རིགས་ནི། དུས་རྒྱུན་དུ་གསར་སྣོན་བྱེད་ཀྱི་ཡོད་པ་དང་། དྲ་བའི་ཞབས་ཞུའི་ཆས་ཀྱི་གདམ་ག་མང་པོ་ཡོད་པ། ལྷག་པར་དུ་རྒྱ་ནག་གི་བཟོ་ལས་ཁང་ཁག་ལ་འབྲེལ་བ་མེད་པ་ཞིག་ཡིན་དགོས་ཀྱི་ཡོད།|

## དྲ་རྒྱའི་སྒོ་རྒྱག་པའམ་དྲ་བའི་བར་ཆད། 
དྲ་རྒྱའི་སྒོ་རྒྱག་པ་ནི། ཆ་འཕྲིན་བརྒྱུད་གཏོང་གི་ལམ་ཁ་སྟངས་འཛིན་བྱེད་པའི་ཆེད་དུ། ས་ཁུལ་བྱེ་བྲག་པ་ཞིག་དང་། མི་མང་བྱེ་བྲག་པ་ཞིག་གི་ཁ་པར་ནང་གི་འབྲེལ་མཐུད་དང་དྲ་རྒྱ་ལ་བསམ་བཞིན་དུ་བར་ཆད་བཟོ་བའི་བྱེད་ལས་ཞིག་ལ་ངོས་འཛིན་བྱེད་ཀྱི་ཡོད། 

དྲ་རྒྱའི་སྒོ་རྒྱག་པའམ་དྲ་བའི་བར་ཆད་འདིའི་རིགས། རྒྱལ་ཁབ་རིམ་པ་དང་། ཞིང་ཆེན་རིམ་པ། ཁུལ་རིམ་པ། རྫོང་རིམ་པ་བཅས་ཚང་མའི་ནང་དུ་རྣམ་པ་འདྲ་མིན་གྱི་ནང་དུ་ལག་བསྟར་བྱེད་སྲིད། དྲ་སྒོ་རྒྱག་པའི་བྱེད་ལས་དེ་རིགས་གཉིས་སུ་བགར་ཆོག་སྟེ། དེ་དག་ནི། ཡོངས་སུ་སྒོ་རྒྱག་པ་དང་ཆ་ཤས་སྒོ་རྒྱག་པ་གཉིས་ཡིན་ནོ།།

- ཡོངས་སུ་སྒོ་རྒྱག་པ།
ཁ་པར་དང་དྲ་བའི་ཞབས་ཞུ་མཁོ་སྤྲོད་བྱེད་མཁན་གྱིས་ཁ་པར་དང་དྲ་རྒྱའི་འབྲེལ་མཐུད་ཡོངས་སུ་སྒོ་རྒྱག་གི་ཡོད། ལུང་པ་མི་འདྲ་བ་རེ་རེའི་ནང་གི་དྲ་སྒོ་རྒྱག་པའི་ཆ་རྐྱེན་ཁག་མི་འདྲ། ཡོངས་སུ་སྒོ་རྒྱག་པའི་གནས་སྐབས་སུ། མི་སུ་ཞིག་གིས་ཀྱང་། ཁ་པར་བརྒྱུད་ནས་མི་གཞན་ལ་འབྲེལ་བ་བྱེད་ཐུབ་ལ། དྲ་རྒྱ་བཀོལ་སྤྱོད་བྱེད་མི་ཐུབ། དྲ་རྒྱ་སྒོ་རྒྱག་པར་རྒྱུ་རྐྱེན་སྣ་ཚོགས་ཡོང་ཆོག

རང་བྱུང་གི་གོད་ཆག་གིས་དྲ་བའི་འཛུགས་སྐྲུན་གྱི་མ་ལག་ལ་གཏོར་སྐྱོན་བཟོས་པ་བརྟེན་ནས། དྲ་རྒྱ་ཡོངས་སུ་སྒོ་རྒྱག་ངེས།

རྒྱལ་ཁབ་ཅིག་དང་། ཡང་ན། ས་ཁུལ་བྱེ་བྲག་པ་ཅིག་གི་ནང་གི་སྤྱི་ཚོགས་དང་ཆབ་སྲིད་ཀྱི་ཟིང་ཆ་ལངས་བའི་སྐབས་སུ། སྲིད་དབང་སྒེར་འཛིན་སྲིད་གཞུང་དང་ཕྱེད་སྒེར་འཛིན་སྲིད་གཞུང་གིས། ཆ་འཕྲིན་གཏོང་ལེན་དང་ལས་འགུལ་བཀོད་སྒྲིག་སོགས་ལ་སྟངས་འཛིན་བྱེད་པའི་ཆེད་དུ། དྲ་རྒྱ་དང་ཁ་པར་གྱི་འབྲེལ་མཐུད་ཀྱི་ཡོངས་སུ་འགོག་གི་ཡོད། 

|**དཔེ་མཚོན།** གལ་ཏེ། ལྷ་སའི་ནང་དུ་ཟིང་འཁྲུག་ཅིག་ལངས་སྟེ། མི་མང་གིས་སྲིད་གཞུང་ལ་ངོ་ལོག་རྒྱག་གི་ཡོད་པའི་དབང་དུ་བཏང་ན། སྲིད་གཞུང་གིས་མི་མང་སྟངས་འཛིན་བྱེད་པའི་ཆེད་དུ། ཁ་པར་གྱི་བརྡ་རྟགས་དང་དྲ་རྒྱའི་འབྲེལ་མཐུད་ཡོངས་རྫོགས་བཀག་འགོག་བྱས་ཡོད།  སྐབས་འདིར། མི་མང་རྣམས་རང་ཁྱིམ་དང་ཡང་ན། སོ་སོ་སྡོད་སའི་གྲོང་ཁྱེར་ནས་ཁ་བྲལ་དུ་མ་བཅུག་པར་མ་ཟད། ཁོང་ཚོས་རང་རང་གི་ཁྱིམ་གྱི་ཕྱི་ཕྱོགས་ཀྱི་མི་སུ་གང་ལའང་འབྲེལ་བ་བྱེད་མི་ཐུབ།|  


- ཆ་ཤས་སྒོ་རྒྱག་པ།
འདིར་འབྲེལ་མཐུད་ཀྱི་དྲ་བ་ཡོངས་སུ་སྒོ་རྒྱག་པའི་ཚབ་ཏུ། འབྲེལ་མཐུད་ཀྱི་ཆེད་དུ་བཀོལ་སྤྱོད་བྱེད་ཀྱིན་པའི་བཀོལ་ཆས་དང་དྲ་ཚིགས་བྱེ་བྲག་ཁག་ཅིག་བཀག་སྡོམ་བྱས་ཏེ།ཆ་འཕྲིན་བརྗེ་ལེན་བྱེད་མི་ཐུབ་པ་བཟོ་ཡི་ཡོད།

སྡིངས་ཆ་བྱེ་བྲག་སྒོ་རྒྱག་པའམ།ཆ་འཕྲིན་གྱི་ནང་དོན་བཀག་འགོག་བྱེད་པ་ནི། ངོ་དེབ་དང་། ཡོ་ཁྲོ་བྷུ་དྲ་བརྙན། གྷོ་གྷིལ་སོགས་ཀྱི་དྲ་ཚིགས་ཁག་གི་ནང་དུ་ཁྲིམས་འགལ་གྱི་ནང་དོན་ཡོད་པའམ། སྡིངས་ཆའི་སྒྲིག་འགལ་བྱས་པ་རྒྱུ་མཚན་དུ་བགྲངས་ཏེ་བཀག་འགོག་བྱས་པ་གང་ཞིག་ལ། པོད་ཕྲན་དང་།པའེ་ཏུའུ། བྱ་རྐང་ཐང་སོགས་ཀྱི་དྲ་ཚིགས་ཁག་བཀག་འགོག་བྱས་མེད་པ་ལ་ཟེར། 

བཀོལ་ཆས་བཀག་སྡོམ་ནི། དབུས་དང་ས་གནས་སྲིད་གཞུང་གི་གནོན་ཤུགས་ལ་བརྟེན་ནས། ཧྭ་ཝེ་བཀོལ་ཆས་མཛོད་དང་། ཀུ་ཤུའི་བིམ་མཛོད། ཐིན་ཞུན་བཀོལ་ཆས་མཛོད་སོགས་ཀྱི་ནང་ནས་བཀོལ་ཆས་ཁག་ཅིག་བཀག་སྡོམ་བྱེད་པ་ལ་ཟེར། བཀོལ་ཆས་ཁག་ཅིག་གིས་ས་གནས་ཀྱི་ཁྲིམས་དང་འགལ་ཡོད་ཚུལ་གྱི་རྒྱུ་མཚན་སྣ་ཚོགས་བགྲངས་ཏེ། སྲིད་གཞུང་གིས་བཀོལ་ཆས་མཛོད་དོ་དམ་གྱི་བདག་པོར་སྐུལ་མ་བྱས་ཏེ་བཀོལ་ཆས་བཀག་སྡོམ་བྱེད་ཆོག་གི་ཡོད། དཔེར་ན། ཀུ་ཤུ་བཟོ་ཚོང་ཁང་གིས་རྒྱ་ནག་སྲིད་གཞུང་གི་གནོན་ཤུགས་འོག  རྒྱ་ནང་གི་རྟོག་བཟོས་མི་སྒེར་དྲ་བ་མ་ཡིན་པའི་ཕྱི་རྒྱལ་གྱི་རྟོག་བཟོས་མི་སྒེར་དྲ་བ་ཆ་ཚང་བཀག་སྡོམ་བྱས་པ་ལྟ་བུ་རེད། 

འབྲེལ་མཐུད་ཀྱི་ཆ་ཤས་སྒོ་རྒྱག་པ་ནི། ཁ་པར་དང་དྲ་བའི་ཞབས་ཞུ་མཁོ་སྤྲོད་མཁན་གྱིས། ཁོང་ཚོའི་ཞབས་ཞུའི་ཆ་ཤས་ཁག་ཅིག་སྒོ་རྒྱག་པ་ལ་ཟེར། ས་ཁུལ་བྱེ་བྲག་ཅིག་ནང་གི་གནས་ཚུལ་ཁག་ས་ཁུལ་དེའི་ཕྱི་ཕྱོགས་སུ་མ་ཁྱབ་པའི་ཆེད་དུ། ས་ཁུལ་དེའི་ནང་གི་དྲ་རྒྱའམ་ཁ་པར་གྱི་ཞབས་ཞུ་ཁོ་ན་སྒོ་རྒྱག་ཆོག་གི་ཡོད། 

སྲིད་གཞུང་ཁག་གིས་དྲ་རྒྱ་ཡོངས་སུ་སྒོ་རྒྱག་པའི་ཚབ་ཏུ། དེའི་ཆ་ཤས་ཁག་ཅིག་སྒོ་རྒྱག་པར་དགའ་མོས་བྱེད་ཀྱི་ཡོད། གང་ཡིན་ཞེ་ན། དྲ་རྒྱ་ཡོངས་སུ་སྒོ་བརྒྱབ་པ་ཡིན་ན། དེས་དྲ་ཐོག་ཏུ་ཚོང་ལས་གཉེར་མཁན་གྱི་མི་མང་ས་ཡ་མང་པོར་བརྡབ་གསིག་གཏོང་ངེས་ཀྱི་ཡོད་པས། རྒྱལ་ཁབ་ཀྱི་དཔལ་འབྱོར་ལ་གནོད་སྐྱོན་ཕོག་གི་ཡོད།

## དྲ་རྒྱ་བཀག་སྡོམ་ལ་གཡོལ་ཐབས།
### སྡིངས་ཆ་བྱེ་བྲག་སྒོ་རྒྱག་པ་དེར་ཇི་ལྟར་གཡོལ་དགོས།
སའེ་ཧྥོན་དང་ལྒང་བཞུ་ལྟ་བུའི་དྲ་བའི་བཀག་སྡོམ་ལ་གཡོལ་བྱེད་ཀྱི་རྟོག་བཟོས་མི་སྒེར་དྲ་བ་དང་། ཁྲོར(བཤེར་ཆས་དང་། ཨོར་བྷའོ)་སོགས་བཀོལ་སྤྱོད་བྱས་པའི་ཐོག་ནས། རྒྱལ་ཁབ་ཅིག་གི་ནང་དུ་ལག་བསྟར་བྱེད་བཞིན་པའི་སྡིངས་ཆ་བྱེ་བྲག་སྒོ་རྒྱག་པའི་བྱེད་ལས་ཁག་ལ་གཡོལ་ཏེ། བཀག་སྡོམ་བྱས་ཡོད་པའི་དྲ་ཚིགས་དང་དྲ་ཐོག་གི་གནས་ཚུལ་རིགས་ལོངས་སུ་སྤྱོད་ཐུབ། རྟོག་བཟོས་མི་སྒེར་དྲ་བས། ཁྱེད་ཀྱིས་རྒྱལ་ཁབ་གཞན་ཞིག་གི་ནང་དུ་དྲ་མྱུལ་བྱེད་ཀྱི་ཡོད་པར་ཟོག་རྫུ་བྱེད་དུ་འཇུག་གི་ཡོད་པ་དང་། ཁྲོར་བཤེར་ཆས་ཀྱིས། ཁྱེད་རང་གི་དྲ་བའི་འབྲེལ་མཐུད་ཁག་འཛམ་གླིང་ནང་གི་གསང་སྡོམ་བྱས་པའི་དྲ་བའི་ཚོམས་མང་པོའི་ནང་དུ་བསྐོར་ཏེ། གསང་བའི་ངོ་བོའི་ཐོག་ནས་ཁྱེད་རང་དྲ་མྱུལ་བྱེད་དུ་འཇུག་གི་ཡོད།

### བཀོལ་ཆས་བཀག་སྡོམ་ལ་ཇི་ལྟར་གཡོལ་དགོས། 

1. ཀུ་ཤུ་ཁ་པར་བཀོལ་སྤྱོད་བྱེད་མཁན་ཚོས། རང་ཉིད་ཀྱི་ཀུ་ཤུ་ཁ་པར་ནང་གི་ iTunes དང་ཀུ་ཤུའི་བིམ་མཛོད་ཀྱི་སྒྲིག་འགོད་ལ་བཅོས་སྒྲིག་བྱས་ཏེ། བིམ་མཛོད་ཀྱི་རྒྱལ་ཁབ་བརྗེ་དགོས། རྒྱལ་ཁབ་དང་ས་ཁུལ་བརྗེ་ཟེར་བའི་གདམ་ག་དེའི་སྒང་དུ་མནན་ཏེ། རང་ཉིད་ལ་དགོས་པའི་བཀོལ་ཆས་དེ་བཀག་སྡོམ་བྱས་མེད་སའི་རྒྱལ་ཁབ་གང་རུང་ཞིག་འདེམས་ཆོག
2. ཨན་ཌོ་མ་ལག་བཀོལ་སྤྱོད་བྱེད་མཁན་ཚོས། བཀག་སྡོམ་བྱས་ཡོད་པའི་བཀོལ་ཆས་རིགས། apk་རྣམ་པའི་ནང་དུ་བཟོས་ཡོད་པ་དེ་དྲ་ཚིགས་གང་རུང་ནས་ཐད་ཀར་རང་ཉིད་ཀྱི་ཁ་པར་ནང་དུ་ཕབ་ལེན་བྱེད་ཆོག  ཡིག་ཆ་ཕབ་ལེན་གྱི་གོ་རིམ་འདི་ལ་གཞོགས་ཕྱོགས་སྣོན་འདེགས་ཟེར། གསལ་འདེབས་བྱེད་རྒྱུ་ཞིག་ལ། apk་རྣམ་པའི་ནང་དུ་ཡོད་པའི་ཡིག་ཆ་ཁག་ཕབ་ལེན་བྱེད་སྐབས། ཕབ་ལེན་གྱི་དྲ་གནས་ཁུངས་ལྡན་ཡིན་མིན་ངེས་པར་དུ་རྩད་གཅོད་གནང་དགོས། གང་ཡིན་ཞེ་ན།  apk་རྣམ་པའི་ནང་དུ་ཡོད་པའི་ཡིག་ཆའི་ཁོངས་སུ་གསང་མྱུལ་དྲ་འབུ་བསྐུངས་ཡོད་སྲིད་པས། མཉེན་ཆས་དེ་འདྲ་ཕབ་ལེན་བྱས་ཚེ་རང་ཉིད་ཀྱི་ཁ་པར་ལ་ཉེན་ཁ་བཟོ་ངེས།

### བརྡ་འཕྲིན་དང་དྲ་རྒྱ་བཀག་སྡོམ་ལ་ཇི་ལྟར་གཡོལ་དགོས། 

Mesh དྲ་བ་བཀོལ་སྤྱོད། Mesh དྲ་བ་ནི། ས་གནས་ཆ་བགོས་རང་བཞིན་ཅན་གྱི་དྲ་བ་ཞིག་ཡིན། དེའི་དོན་ནི། དྲ་བ་ཁག་དོ་དམ་བྱེད་པར། ཁོང་ཚོར་གཅིག་སྡུད་རང་བཞིན་གྱི་དྲ་བའི་ཞབས་ཞུ་ཆས་ཤིག་མེད། འཕྲུལ་ཆས་དེ་ཡོ་ཆས་ཤིག་གི་སོ་སྔོན་དང་སྐུད་མེད་དྲ་བའི་ནུས་སྟོབས་ལ་གཞི་བཅོལ་ཡོད། དྲ་བའི་ཞབས་ཞུ་མཁོ་སྤྲོད་མཁན་དེ་དྲ་རྒྱ་དང་འཛད་སྤྱོད་པ་གཉིས་ཀྱི་བར་མི་ལྟ་བུ་བྱེད་ཀྱི་ཡོད། དེ་ལས་ལྡོག་སྟེ། Mesh དྲ་བ་ཡིས་བར་མི་ལྟ་བུའི་དྲ་བའི་ཞབས་ཞུ་མཁོ་སྤྲོད་མཁན་དེ་མེད་པར་བཟོས་ཏེ། བར་མི་མ་དགོས་པའི་ཐོག་ནས། ཡོ་ཆས་ཁག་ཐད་ཀར་དྲ་རྒྱ་ལ་མཐུད་དུ་འཇུག་གི་ཡོད། Mesh དྲ་བ་ཞིག་སྒོ་རྒྱག་པར་དྲ་བ་དེའི་མཐུད་སྣེ་ཡོངས་རྫོགས་སྒོ་རྒྱག་དགོས་ཀྱི་ཡོད་ལ། དེ་ཧ་ལམ་ཡོང་མི་སྲིད་པ་ཞིག་ཡིན། Mesh དྲ་བ་འདི་ད་དུང་ཡང་ཡར་རྒྱས་གཏོང་བཞིན་པའི་གནས་སྐབས་སུ་ལྷག་ཡོད་སྟབས། དྲ་སྟེང་དུ་ཁྱེད་རང་གི་ངོ་བོ་སྦ་གསང་བྱེད་པར་Mesh དྲ་བར་ཡིད་ཆེས་གཙང་མ་བཅོལ་དཀའ།

གཤམ་གྱི་དཔེ་མཚོན་འདི་དག་ནི། འཛམ་གླིང་གི་རྒྱལ་ཁབ་འདྲ་མིན་གྱི་ནང་གི་མི་མང་ཚོས་བཀོལ་སྤྱོད་བྱས་ཡོད་པའི་འབྲེལ་མཐུད་ཀྱི་ཡོ་ཆས་ཁག་ཅིག་ཡིན། 

ཁ་པར་བརྒྱུད་ནས་རང་གི་ཉེ་འགྲམ་གྱི་མི་ཚོར་ཡིག་ཆ་བརྒྱུད་གཏོང་བྱེད་པའི་སྐབས་སུ་སོ་སྔོན་དང་། Airdrop སྐུད་མེད་དྲ་བའི་ཚ་གནད་ཀྱི་ཁྱད་ཆོས་སོགས་བཀོལ་གྱི་ཡོད།

Mesh་ལག་རྩལ་གཞིར་བཞག་པའི་འཕྲིན་ཐུང་གཏོང་ཆས་བཀོལ་སྤྱོད་བྱས་ཏེ་མི་གཉིས་ཕན་ཚུན་བར་འབྲེལ་མཐུད་བྱེད་པའི་སྐབས་སུ་སོ་སྔོན་དང་སྐུད་མེད་དྲ་བ་བཀོལ་གྱི་ཡོད། 

རྒྱལ་ཁབ་ཁ་ཤས་ཀྱི་ནང་དུ། མི་ཚོས་དྲ་རྒྱ་ལ་མཐུད་པའི་ཆེད་དུ། རིན་པ་སྤྲད་དེ་ཉོས་པའི་མིས་བཟོས་འཁོར་སྐར་དྲ་བའི་ཞབས་ཞུ་བཀོལ་སྤྱོད་བྱེད་ཀྱི་ཡོད། འདིའི་ཁྲོད་དུ། དྲ་སྦྲེལ་བྱེད་པར་འཛད་སྤྱོད་པར་འཁོར་སྐར་བསྡུ་ལེན་འཕྲུལ་ཆས་ཤིག་དགོས་ཀྱི་ཡོད། 

![/assets/img/Mesh-network.jpg](/assets/img/Mesh-network.jpg)

**མཆན།** ནམ་རྒྱུན་དྲ་ཐོག་ཏུ་རང་ཉིད་ཀྱི་ངོ་བོ་སྲུང་སྐྱོབ་བྱེད་པའི་ཆེད་དང་། དྲ་རྒྱའི་སྟེང་དུ་བཀག་སྡོམ་བྱས་ཡོད་པའི་གནས་ཚུལ་རིགས་རག་ཐུབ་པའི་ཆེད། དེ་བཞིན་ཆ་འཕྲིན་རིགས་བརྒྱུད་གཏོང་དང་མཉམ་སྤྱོད་བྱེད་ཐུབ་པའི་ཆེད་དུ་གོང་དུ་འགྲེལ་བཤད་བྱས་པའི་ཐབས་ལམ་ཁག་བཀོལ་ཆོག

```གསལ་འདེབས། དྲ་རྒྱ་བཀག་སྡོམ་ལ་གཡོལ་དུས་ངེས་པར་དུ་གཟབ་གཟབ་བྱེད་དགོས། གལ་ཏེ་ཁྱེད་ཀྱི་ཡོ་ཆས་དེ་སྔོན་ནས་གཞན་གྱི་སྟངས་འཛིན་འོག་ཤོར་ཚར་ཡོད་ན། ཁྱེད་ཀྱི་བྱེད་སྒོ་ཁག་གིས་རང་ཉིད་ཉེན་ཁའི་གནས་སུ་བསྐྱེལ་སྲིད།```
