<!DOCTYPE html>
<html lang="en" data-theme="dark-poole">
  <head>
  <meta charset="UTF-8">
  <meta name="viewport" content="width=device-width, initial-scale=1.0">

  <title>
    
      ཁ་པར་གྱི་དྲ་བའི་སྐྱོན་ཆ། &middot; lamyig
    
  </title>

  <link rel="stylesheet" href="/styles.css">
  <link rel="apple-touch-icon-precomposed" sizes="144x144" href="assets/apple-touch-icon-precomposed.png">
  <link rel="shortcut icon" href="/assets/favicon.ico">
  <link rel="alternate" type="application/atom+xml" title="lamyig" href="atom.xml">

  <!-- Begin Jekyll SEO tag v2.6.1 -->
<meta name="generator" content="Jekyll v4.1.1" />
<meta property="og:title" content="ཁ་པར་གྱི་དྲ་བའི་སྐྱོན་ཆ།" />
<meta name="author" content="Mark Otto" />
<meta property="og:locale" content="en_US" />
<meta name="description" content="p-23" />
<meta property="og:description" content="p-23" />
<link rel="canonical" href="http://localhost:4000/2022/09/27/cellular-netw-vul_p23/" />
<meta property="og:url" content="http://localhost:4000/2022/09/27/cellular-netw-vul_p23/" />
<meta property="og:site_name" content="lamyig" />
<meta property="og:type" content="article" />
<meta property="article:published_time" content="2022-09-27T00:00:00+05:30" />
<script type="application/ld+json">
{"@type":"BlogPosting","headline":"ཁ་པར་གྱི་དྲ་བའི་སྐྱོན་ཆ།","dateModified":"2022-09-27T00:00:00+05:30","datePublished":"2022-09-27T00:00:00+05:30","author":{"@type":"Person","name":"Mark Otto"},"mainEntityOfPage":{"@type":"WebPage","@id":"http://localhost:4000/2022/09/27/cellular-netw-vul_p23/"},"description":"p-23","url":"http://localhost:4000/2022/09/27/cellular-netw-vul_p23/","@context":"https://schema.org"}</script>
<!-- End Jekyll SEO tag -->

  
  <!-- Google tag (gtag.js) -->
<script async src="https://www.googletagmanager.com/gtag/js?id=G-MQYZXLQ7S1"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-MQYZXLQ7S1');
</script>
</head>


  <body>
    <div class="container content">
      <header class="masthead">
        <h3 class="masthead-title">
          <a href="/" title="མདུན་ངོས།"> མདུན་ངོས།</a>

          <nav class="nav">
            
          </nav>
        </h3>
     
      </header>

      <main>
        <article class="post">
  <h1 class="post-title">ཁ་པར་གྱི་དྲ་བའི་སྐྱོན་ཆ།</h1>
  <time datetime="2022-09-27T00:00:00+05:30" class="post-date">27 Sep 2022</time>
  <h3 id="ཁཔརགྱིདྲབནིཅིཞིགཡིན">ཁ་པར་གྱི་དྲ་བ་ནི་ཅི་ཞིག་ཡིན།</h3>
<p>ཁ་པར་གྱི་དྲ་བ་ནི། ཁ་པར་གྱི་ཡོ་ཆས་ཕན་ཚུན་བར་དུ་དྲ་རྒྱ་བཀོལ་སྤྱོད་མ་བྱས་པར། བརྡ་རྟགས་ཀྱི་ལྕགས་སྡོང་མང་པོ་བརྒྱུད་དེ་སྐད་དང་། གཞི་གྲངས། ད་དུང་དེ་མིན་གྱི་ཡིག་ཆ་སྣ་ཚོགས་ཤིག་བརྒྱུད་གཏོང་བྱེད་པའི་སྐུད་མེད་ཀྱི་འབྲེལ་མཐུད་ཅིག་ཡིན། ཁ་པར་གྱི་དྲ་བའི་སྐད་གྲགས་ཆེ་རུ་ཕྱིན་པ་ལ་བརྟེན་ནས། ཁ་པར་གྱི་དྲ་བ་དེ་འགྲོ་བ་མིའི་རིགས་ཀྱི་འབྲེལ་མཐུད་ཀྱི་སྲོག་རྩ་ཞིག་ཏུ་གྱུར་ཡོད།</p>

<audio controls="" src="/assets/audio/cnv/cellular20reader1.mp3" type="audio/mpeg"></audio>

<p>ཁ་པར་གྱི་དྲ་བའི་བྱེད་ལས་རྩོམ་སྟངས་ག་འདྲ་ཡིན།</p>

<p>ཁྱེད་ཀྱིས་འཛམ་གླིང་གི་ས་ཕྱོགས་གཞན་པ་ཞིག་གི་ནང་དུ་འཚོ་སྡོད་བྱེད་ཀྱིན་པའི་སོ་སོའི་གྲོགས་པོ་ཚོར་ཁ་པར་དང་འཕྲིན་ཐུང་བརྒྱུད་དེ་འབྲེལ་བ་བྱེད་པའི་སྐབས་སུ། གཅིག་བྱས་ན། མཚམས་རེར་ཁྱེད་ཀྱི་བསམ་པར་ཁོང་ཚོས་ག་འདྲ་བྱས་ནས་ཁྱེད་རང་གི་སྐད་གོ་ཐུབ་ཀྱི་ཡོད་པའམ། ཡང་ན་ག་འདྲ་བྱས་ནས་དུས་ཐོག་ཏུ་ཁྱེད་རང་གི་འཕྲིན་ཐུང་ལྟ་ཀློག་བྱེད་ཐུབ་ཀྱི་ཡོད་པ་ཡིན་ནམ་ཅེས་བསམ་བློ་འཁོར་མྱོང་ཡོད་སྲིད། དྲང་མོར་བཤད་ན། ཁོང་ཚོས་དེ་ལྟར་བྱེད་ཐུབ་པའི་རྒྱུ་མཚན་ནི། ཁ་པར་གྱི་བརྡ་རྟགས་ཀྱི་ལྕགས་སྡོང་ཡོད་ཚད་ཕན་ཚུན་ལ་སྦྲེལ་ཡོད་པས་ཡིན།</p>

<table>
  <tbody>
    <tr>
      <td><strong>དཔེ་མཚོན</strong> ཁྱེད་འཕྲིན་ཐུང་ངམ་ཁ་པར་གཏོང་བའི་སྐབས་སུ། ཁ་པར་གྱིས་ཁྱེད་རང་གི་སྐད་དང་འཕྲིན་ཐུང་ཕྱོགས་ཚང་མར་ཁྱབ་སྤེལ་གཏོང་གི་ཡོད་ལ། ཁྱེད་རང་གི་ཁ་པར་དང་ཐག་ཉེ་ཤོས་ཡིན་པའི་བརྡ་རྟགས་ཀྱིས་སྐད་དང་འཕྲིན་ཐུང་དེ་དག་འཛིན་གྱི་ཡོད། བརྡ་རྟགས་ཀྱི་ལྕགས་སྡོང་དེ་ནས། སྐད་དང་འཕྲིན་ཐུང་དེ་དག་གཏང་ཡུལ་གྱི་མིའི་སར་མ་འབྱོར་གོང་ལ། བརྡ་རྟགས་ཀྱི་ལྕགས་སྡོང་གཞན་མང་པོར་བརྒྱུད་གཏོང་བྱེད་ཀྱི་ཡོད།</td>
    </tr>
  </tbody>
</table>

<p><img src="/assets/img/cnv/tor-bo.jpg" alt="/assets/img/cnv/tor-bo.jpg" /></p>

<p>འདི་རྩ་བའི་ཆ་ནས་དུས་ཚོད་རྒྱུན་རིང་འགོར་བའི་གོ་རིམ་ཞིག་ཏུ་སྣང་རུང་། བརྡ་རྟགས་ཀྱི་ལྕགས་སྡོང་ཕན་ཚུན་བར་གྱི་འབྲེལ་མཐུད་ཁག་ཆེས་མྱུར་བའི་ས་འོག་གི་དར་སྐུད་བརྒྱུད་ནས་རྩོམ་གྱི་ཡོད།  དེ་ཡང་ང་ཚོས་དྲ་བའི་ཞབས་ཞུ་ཆས་ཨ་རིའི་ནང་དུ་ཡོད་པའི་དྲ་ཚིགས་ཤིག་སྐར་ཆ་གཅིག་གཉིས་ཙམ་གྱི་ནང་དུ་ཁ་འབྱེད་ཐུབ་པ་བཞིན། ཁ་པར་གྱི་འབྲེལ་མཐུད་ཀྱང་དུས་སྐད་ཅིག་མའི་ནང་དུ་བྱེད་ནུས།</p>

<p><strong>ཁྱེད་ཀྱིས་བཏང་བའི་འཕྲིན་དེ་གསང་སྡོམ་བྱས་ཡོད་པ་དང་། བརྡ་རྟགས་ཀྱི་ལྕགས་སྡོང་ཁོ་ནས་མ་གཏོགས་གསང་གྲོལ་བྱེད་མི་ཐུབ། ཡིན་ནའང་། གསང་སྡོམ་བྱས་པའི་ཆ་འཕྲིན་དེ་ལས་སླ་པོའི་ཐོག་ནས་གསང་གྲོལ་བྱེད་ཐུབ་ཀྱི་ཡོད་པ་ཤེས་རྟོགས་བྱུང་ཡོད། ཁྱེད་རང་གིས་ཆ་འཕྲིན (སྐད་དང་འཕྲིན་ཐུང་)རིགས་གཏོང་བའི་སྐབས་སུ། དེའི་ཁོངས་སུ་གསང་ཨང་ཞིག་ཡོད་པ་དང་། དེས་ཁྱེད་རང་གི་ཡོ་ཆས་(ཁ་པར)་ངོས་འཛིན་བྱེད་ཐུབ་ཀྱི་ཡོད་སྟབས། ལས་སླ་པོའི་ཐོག་ནས་བརྗོད་ན། དེས་ཁྱེད་རང་ངོས་འཛིན་དང་རྗེས་འདེད་གཏོང་ཐུབ་ཀྱི་ཡོད།</strong></p>

<h2 id="རྗེསའདེདནིཅིཞིགཡིན">རྗེས་འདེད་ནི་ཅི་ཞིག་ཡིན།</h2>
<p>རྗེས་འདེད་ནི། མི་ཞིག་གི་སྡོད་གནས་ངོས་འཛིན་བྱས་པའི་ཐོག་ནས་མི་དེའི་བྱེད་སྒོ་ཁག་སྟེ། མི་སུ་དག་དང་ཐུག་འཕྲད་བྱས་ཡོད་མེད་དང་། ས་ཆ་གང་དག་ཕྱིན་ཡོད་མེད་སོགས་ལ་སོ་ལྟ་བྱེད་པའི་བརྒྱུད་རིམ་ཞིག་ལ་ཟེར།</p>

<p>ཁ་པར་གྱི་དྲ་བ་བརྒྱུད་ནས་རྗེས་འདེད་གཏོང་བའི་དབྱེ་བ་གང་དག་ཡིན། བརྡ་རྟགས་ཀྱི་ལྕགས་སྡོང་གི་ཟུར་གསུམ་མའི་བཀོད་པ་བརྒྱུད་ནས་རྗེས་འདེད་གཏོང་བ་དང་།</p>

<p>རྒྱུའི་གཞི་གྲངས་བརྒྱུད་ནས་རྗེས་འདེད་གཏོང་བ་གཉིས་ཡིན།</p>

<p>ཟབ་སྦྱོང་འདིའི་ཁྲོད་དུ། ང་ཚོས་རྒྱུའི་གཞི་གྲངས་བརྒྱུད་ནས་རྗེས་འདེད་གཏོང་བའི་སྐོར་ལ་རྒྱས་བཤད་བྱེད་རྒྱུ་ཡིན།</p>

<p>རྒྱུའི་གཞི་གྲངས་བརྒྱུད་ནས་རྗེས་འདེད་གཏོང་བ།</p>

<p>གཞི་གྲངས། གཞི་གྲངས་ནི་གནད་དོན་ཞིབ་བརྗོདང་དང་། དོན་དངོས། རྟོག་ཞིབ། ཚད་འཇལ་ལ་སོགས་པའི་ཕྱོགས་བསྡུས་ཀྱི་གནས་ཚུལ་ཞིག་ལ་ཟེར།</p>

<p>རྒྱུའི་གཞི་གྲངས་ནི། གཞི་གྲངས་གཞན་པ་ཁག་གི་སྐོར་ལ་གནས་ཚུལ་མཁོ་སྤྲོད་བྱེད་མཁན་གྱི་གཞི་གྲངས་ཁག་ཅིག་གི་སྐོར་ལ་ཟེར་གྱི་ཡོད་སྟབས། རྒྱུའི་གཞི་གྲངས་ནི། གཞི་གྲངས་སྐོར་གྱི་གཞི་གྲངས་ལ་ཟེར།</p>

<table>
  <tbody>
    <tr>
      <td><strong>དཔེ་མཚོན།</strong> ཁྱེད་ཀྱིས་སོ་སོའི་ཁ་པར་ནས་པར་ལེན་པའི་སྐབས་སུ། པར་དེ་དག་ནི་གཞི་གྲངས་ཡིན། པར་རིས་དེ་དག་རེ་རེ་ལ། པར་དེ་ག་དུས་བླངས་ཡོད་མེད་དང་ས་ཆ་གང་ནས་བླངས་ཡོད་མེད། པར་གྱི་ཆེ་ཆུང་སོགས་སོ་སོའི་རྒྱུའི་གཞི་གྲངས་ཡོད།</td>
    </tr>
  </tbody>
</table>

<p>རྒྱུའི་གཞི་གྲངས་དེ་དག་ནུས་ལྡན་གྱི་རྒྱུ་ཆ་ཞིག་ཆགས་ངེས། གང་ཡིན་ཞེ་ན། རྒྱུའི་གཞི་གྲངས་ཀྱིས་མི་ཞིག་གིས་ཡོ་ཆས་གང་ཞིག་བཀོལ་སྤྱོད་བྱེད་ཀྱི་ཡོད་མེད་སོགས་ཀྱི་གནས་ཚུལ་ཕྱིར་བསྒྲགས་བྱེད་པའི་ནུས་པ་ཡོད་ལ། གནས་ཚུལ་དེ་དག་འཇབ་རྒོལ་པས་བཀོལ་སྤྱོད་བྱས་ཏེ། ལས་སླ་པོའི་ཐོག་ནས་གཞི་གྲངས་རྐུ་འཁྱེར་གྱི་ཉེན་ཁ་ཆེ་རུ་གཏོང་ཐུབ།</p>

<p>དེང་སང་མི་ཚང་མས་ག་དུས་ཡིན་ཡང་ཁ་པར་རང་ཉིད་དང་མཉམ་དུ་འཁྱེར་འགྲོ་ཡི་ཡོད་སྟབས། ཁ་པར་བརྒྱུད་དེ་རྒྱུའི་གཞི་གྲངས་བསྡུ་རུབ་བྱེད་ཀྱི་ཡོད་པ་དེས། ཁོང་ཚོ་དྲ་ཐོག་གི་རྗེས་འདེད་དང་གསང་མྱུལ་གྱི་ཉེན་ཁའི་གནས་སུ་བསྐྱལ་གྱི་ཡོད། ཁ་པར་གྱི་རྒྱུའི་གཞི་གྲངས་ཀྱི་ཁོངས་སུ། ཁྱེད་རང་ཉིན་རྒྱུན་ག་དུས་མལ་ལས་ལངས་ཀྱི་ཡོད་མེད་དང་། ཁྱེད་རང་གི་སྐབས་བབ་ཀྱི་སྡོད་གནས། ཁྱེད་རང་གི་གསར་འགྱུར་གྱི་བཀོལ་ཆས་དགའ་ཤོས། ཁྱེད་ཀྱིས་ཁ་པར་སྟེང་དུ་དུས་ཚོད་རྒྱུན་རིང་པོ་ག་ཚོད་གཏོང་གི་ཡོད་མེད། ཁྱེད་རང་ག་དུས་ཉལ་གྱི་ཡོད་མེད་སོགས་ཉིན་རེའི་བྱེད་སྒོ་མཐའ་དག་ཚུད་ཡོད།</p>

<table>
  <tbody>
    <tr>
      <td><strong>དཔེ་མཚོན།</strong> རྒྱུའི་གཞི་གྲངས་དེ་ཉེན་ཁ་ཆེ་བའི་རྒྱུ་ཆ་ཞིག་ཇི་ལྟར་ཆགས་ཀྱི་ཡོད་མེད་ཀྱི་གྱོད་དཔེ་ངོ་མ་ཞིག་ཡོད།</td>
    </tr>
  </tbody>
</table>

<p><strong>གནད་དོན་ག་རེ་བྱུང་ཡོད། འཇར་མན་གྱི་ཁ་དོག་ལྗང་ཁུའི་ཆབ་སྲིད་ཚོགས་པའི་ཆབ་སྲིད་པ་མལ་ཟི་སི་ཕེ་ཟི(Maltz Spitz) ལགས་ཀྱིས། འཇར་མན་གྱི་གློག་འཕྲིན་ཚོང་ལས་ཁང་ཆེ་གྲས་ངྷོ་ཞི་གློག་འཕྲིན་(Deutsche Telekom)ཁྲིམས་གཏུགས་བྱས་ཏེ། ཚོང་ལས་ཁང་དེས་ཁོང་གི་ཉེ་ལམ་ཟླ་༦་རིང་གི་ཁ་པར་གྱི་རྒྱུའི་གཞི་གྲངས་མཁོ་སྤྲོད་བྱེད་དགོས་པའི་དགོས་འདུན་བཏོན་ཡོད།</strong></p>

<h2 id="ཁོངགིསགརེརྙེདཡོད">ཁོང་གིས་ག་རེ་རྙེད་ཡོད།</h2>
<p>སི་ཕེ་ཟི་ལགས་ཀྱིས། རྒྱུའི་གཞི་གྲངས་དེའི་ཁོངས་སུ། ཁོ་རང་ཁྲོམ་གཞུང་དུ་ག་དུས་བསྐྱོད་ཡོད་མེད་དང་། ཁོ་རང་མེ་འཁོར་ནང་དུ་ག་དུས་བསྡད་ཡོད་མེད། ཁོ་རང་གནམ་གྲུ་ནང་ག་དུས་བསྡད་ཡོད། ད་དུང་། ཁོ་རང་འགྲུལ་བཞུད་བྱེད་སའི་གྲོང་ཁྱེར་ཁག་ནང་གི་ས་གནས་གང་དག་ལ་ཕྱིན་ཡོད་མེད་དང་། ཁོང་གིས་ལས་ཀ་ག་དུས་བྱས་ཡོད་མེད། ཁོང་ག་དུས་གཉིད་ཡོད་མེད། ཁོ་རང་ལ་ག་དུས་ཁ་པར་བཏང་ན་ཏག་ཏག་ཡོད་མེད། ཁོ་རང་ག་དུས་ཁ་པར་ནང་ཁ་བརྡ་བྱེད་པའི་འདོད་པ་ཡོད་མེད་དང་། ག་དུས་འཕྲིན་ཐུང་གཏོང་བར་དགའ་མིན། ཁོམ་པ་ཡོད་དུས་ཁོ་རང་ཝུ་ཆང་བཏུང་སའི་ས་ཆ་གང་ལ་འགྲོ་རྒྱུར་དགའ་མིན་སོགས་ཀྱི་བྱེད་སྒོ་ཡོངས་རྫོགས་ཐོན་ཡོད། དཔེ་མཚོན་འདི་བརྒྱུད་ནས། ང་ཚོས་རྒྱུའི་གཞི་གྲངས་ཀྱིས་ཁྱེད་རང་གི་ཉིན་རེའི་འཚོ་བའི་ནང་གི་བྱེད་སྒོ་ཡོངས་རྫོགས་ཕྱིར་བསྒྲགས་བྱེད་ཐུབ་ཀྱི་ཡོད་པ་ཤེས་རྟོགས་བྱུང་ཡོད།</p>

<p>རྒྱུའི་གཞི་གྲངས་བརྒྱུད་ནས་མལ་ཟི་སི་ཕེ་ཟི་ལགས་ཀྱི་གོམས་གཤིས་དང་སྤྱོད་སྒོ་སྐོར་གྱི་ཞིབ་ཕྲའི་གནས་ཚུལ་རག་ཐུབ་ཀྱི་ཡོད་པར་བརྟེན། དེ་དག་ཁོང་གི་འགལ་ཟླ་རུ་གྱུར་བའི་ཕ་རོལ་དགྲ་བོའི་ལག་ཏུ་ཤོར་བ་ཡིན་ན། གནས་ཚུལ་དེ་དག་ག་དུས་ཡིན་ཡང་ཁོང་ལ་གནོད་པ་སྐྱེལ་བའི་ཆེད་དུ་བཀོལ་སྤྱོད་བྱེད་པའི་ཉེན་ཁ་ཡོད།</p>

<p><img src="/assets/img/cnv/cellular-records-1024x669.jpg" alt="/assets/img/cnv/cellular-records-1024x669.jpg" /></p>

<table>
  <tbody>
    <tr>
      <td>སྤྱི་ལོ ༢༠༠༩ ལོའི་ཟླ་༨་ཚེས་༣༡ཉིན། རེས་གཟའ་ཟླ་བ། མལ་ཟི་སི་ཕེ་ཟི་ལགས་ཀྱིས་ཨར་ཧྥར་གྲོང་ཁྱེར་ནང་དྲ་རྒྱ་བཀག་སྡོམ་གྱི་བརྗོད་གཞི་ཐོག་ལྗང་ཁུ་ཆབ་སྲིད་ཚོགས་པར་གཏམ་བཤད་སྤེལ།(ཡོངས་ཁུངས། Parteiwebsite) ཚུར་ཁ་པར་ཐེངས་༦་ལ་འབྱོར། ཕར་ཁ་པར་ཐེངས་༢༡་ལ་བཏང་། དུས་ཡུན། ཆུ་ཚོད་༡་དང་སྐར་མ་༡༦ སྐར་ཆ་༨། ཚུར་འཕྲིན་ཐུང་༣༤་འབྱོར། ཕར་འཕྲིན་ཐུང་༢༩བཏང་། དྲ་བའི་འབྲེལ་མཐུད་ཀྱི་དུས་ཡུན། ཆུ་ཚོད་༢༡་དང་སྐར་མ༡༧ སྐར་ཆ ༢༥།</td>
    </tr>
  </tbody>
</table>

<p><strong>SS7 སྐྱོན་ཆ།</strong></p>

<p><strong>SS7 ནི་ཅི་ཞིག་ཡིན།</strong></p>

<p><strong><em>བརྡ་སྟོན་མ་ལག༧(SS7)ནི། རྒྱལ་སྤྱིའི་གློག་འཕྲིན་གྲོས་མཐུན་ཞིག་ཡིན་ལ། གྲོས་མཐུན་དེ་བརྡ་རྟགས་ཀྱི་ལྕགས་སྡོང་ཁག་བརྒྱུད་དེ་ཁ་པར་ཕན་ཚུན་བར་གནས་ཚུལ་(འཕྲིན་ཐུང་དང་ཁ་པར་གཏོང་བ)བརྒྱུད་གཏོང་བྱེད་པའི་ཆེད་དུ་བཀོལ་སྤྱོད་བྱེད་ཀྱི་ཡོད། གྲོས་མཐུན་འདི་ཁ་པར་གྱི་ཞབས་ཞུ་མཁོ་སྤྲོད་བྱེད་མཁན་གྱིས་འཛམ་གླིང་གི་མི་མང་ཕན་ཚུན་བར་གཞི་གྲངས་བརྗེ་ལེན་བྱེད་པའི་ཆེད་དུ་བཀོལ་སྤྱོད་བྱེད་ཀྱི་ཡོད།</em></strong></p>

<p><strong><em>SS7་ཡིས་བྱེད་ལས་ཇི་ལྟར་རྩོམ་གྱི་ཡོད་དམ།</em></strong></p>

<p>གལ་ཏེ་ཁྱེད་ཀྱིས་ཁ་པར་གྱི་ཞབས་ཞུ་(ཀ)་བཀོལ་སྤྱོད་བྱས་པའི་ཐོག་ནས་ཁ་པར་གྱི་ཞབས་ཞུ་(ཁ)བཀོལ་གྱི་ཡོད་པའི་ཁྱེད་རང་གི་གྲོགས་པོ་ལ་ཁ་པར་གཏོང་གི་ཡོད་པའི་དབང་དུ་བཏང་ན། གཤམ་གྱི་པར་རིས་འདིས། ཁྱེད་རང་གིས་བཏང་བའི་ཁ་པར་དེ་ཁྱེད་རང་གི་གྲོགས་པོར་ཇི་ལྟར་སྦྲེལ་གྱི་ཡོད་མེད་སྟོན་གྱི་ཡོད། འབྲེལ་མཐུད་ཀྱི་ཁོངས་སུ་ཡོད་པའི་དྲ་བའི་ཡོ་ཆས་ཁག་གིས་SS7 གྲོས་མཐུན་བཀོལ་སྤྱོད་བྱས་ཏེ། ཁ་པར་གྱི་ཞབས་ཞུ་(ཀ)་ནས་ཁ་པར་གྱི་ཞབས་ཞུ་(ཁ)་ལ་གཞི་གྲངས་གཏོང་རེས་བྱས་ཏེ། མཐའ་མར་སྣེ་གཞན་པའི་ཡོ་ཆས་ཀྱི་སར་འབྱོར་གྱི་ཡོད།</p>

<audio controls="" src="/assets/audio/cnv/cellular20reader202.mp3" type="audio/mpeg"></audio>

<p><img src="/assets/img/cnv/ss7-1024x400.jpg" alt="/assets/img/cnv/ss7-1024x400.jpg" /></p>

<p>SS7 གྲོས་མཐུན་དེ་འཛམ་གླིང་གློག་འཕྲིན་བཟོ་ལས་ཁང་༨༠༠་ལྷག་གིས་བཀོལ་སྤྱོད་བྱེད་ཀྱི་ཡོད་ལ། གྲོས་མཐུན་དེ་བརྟན་པོ་མེད་པས། དྲ་ཇག་ཚོས་ལས་སླ་པོའི་ཐོག་ནས་གཏོར་རྒོལ་བྱེད་ཐུབ།  དྲ་ཐོག་གི་འཇབ་རྒོལ་པར་SS7 དྲ་བའི་ནང་དུ་འཛུལ་ཚར་ན། ཁོང་ཚོས་</p>

<ul>
  <li>ཁྱེད་ཀྱིས་བཏང་བའི་ཁ་པར་ལ་ལྐོག་ཉན་བྱེད་ཐུབ་པ་མ་ཟད། སྒྲ་ལེན་ཐུབ་ལ། གཞན་ལ་བརྒྱུད་གཏོང་བྱེད་ཐུབ།</li>
  <li>འཕྲིན་ཐུང་རིགས་གཏོང་ལེན་བྱས་པ་ཆ་ཚང་ཀློག་ཐུབ།</li>
  <li>ཁ་པར་དང་འཕྲིན་ཐུང་བརྒྱུད་ནས་གཏོང་ལེན་བྱས་པའི་གནས་ཚུལ་རིགས་བར་གཅོད་བྱེད་ཐུབ། (ཆ་རྐྱེན་གཉིས་པའི་ར་སྤྲོད་ཆེད་དུ་ཁ་པར་དང་འཕྲིན་ཐུང་བརྒྱུད་ནས་བཏང་བའི་ཐེངས་གཅིག་བཀོལ་ཆོག་པའི་གསང་ཚིག་ལ་གཡོལ་ཐུབ།)</li>
  <li>ཁྱེད་ཀྱི་སྡོད་གནས་རྗེས་འདེད་གཏོང་ཐུབ།</li>
</ul>

<table>
  <tbody>
    <tr>
      <td><strong>དཔེ་མཚོན།</strong> མི་གཉིས་ཀྱིས་ཁ་པར་གྱི་དྲ་བ་བཀོལ་སྤྱོད་བྱས་པའི་ཐོག་ནས། ཕན་ཚུན་ལ་སྐད་གྱི་ལམ་གྱི་གསང་བའི་ཁ་བརྡ་བྱེད་ཀྱི་ཡོད། གལ་ཏེ། ས་གནས་སྲིད་གཞུང་གིས་མི་དེ་གཉིས་ཀྱིས་སྐད་ཆ་ག་རེ་བཤད་ཀྱི་ཡོད་མེད་ཤེས་འདོད་ཚེ། ཐད་ཀར་གློག་འཕྲིན་བཟོ་ལས་ཁང་ལ་མི་དེ་གཉིས་ཀྱི་ཁ་བརྡའི་ནང་དོན་གྱི་འདྲ་བཤུས་མཁོ་སྤྲོད་བྱེད་དགོས་པའི་རེ་སྐུལ་ཞུས་ཆོག་ལ། མི་དེ་གཉིས་ཀྱི་ཁ་བརྡར་ལྐོག་ཉན་ཡང་བྱེད་ཆོག གནད་དོན་འདིས། ཁ་པར་གྱི་ལམ་ནས་བརྒྱུད་གཏོང་བྱས་པའི་གནས་ཚུལ་རིགས་ས་གནས་སྲིད་གཞུང་དང་གློག་འཕྲིན་བཟོ་ལས་ཁང་གང་རུང་གིས་ལས་སླ་པོའི་ནས་ཁོང་ཚོའི་ཁེ་ཕན་གྱི་ཆེད་དུ་བཀོལ་སྤྱོད་བྱེད་ཐུབ།</td>
    </tr>
  </tbody>
</table>

<table>
  <tbody>
    <tr>
      <td><strong>དཔེ་མཚོན།</strong> སྐད་འཕྲིན་ནང་འཛུལ་བར། འཕྲིན་ཐུང་བརྒྱུད་ནས་བཏང་བའི་ཐེངས་གཅིག་བཀོལ་ཆོག་པའི་གསང་ཚིག་གཏགས་དགོས་ཀྱི་ཡོད། གལ་ཏེ། འཇབ་རྒོལ་པ་ཞིག་ཁྱེད་ཀྱི་སྐད་འཕྲིན་ནང་འཛུལ་འདོད་པ་ཡིན་ན། ཁོས་ཁྱེད་ཀྱི་འཕྲིན་ཐུང་བར་གཅོད་བྱེད་ཐུབ་ཀྱི་ཡོད། ཁོས་ཐེངས་གཅིག་ལ་བཀོལ་ཆོག་པའི་གསང་ཚིག་དེ་ཁྱེད་རང་ལ་མ་འབྱོར་གོང་གི་ལམ་བར་ནས་མཐོང་ཐུབ་ཀྱི་ཡོད་སྟབས། ཁྱེད་རང་གི་སྐད་འཕྲིན་ནང་འཛུལ་ཐུབ་ཀྱི་ཡོད།</td>
    </tr>
  </tbody>
</table>

<p>ཁྱེད་ཀྱིས་ག་རེ་བྱེད་ཐུབ།</p>

<p>SS7 གྲོས་མཐུན་ཁོངས་ཀྱི་སྐྱོན་ཆ་དང་འབྲེལ་བའི་ཉེན་ཁ་ཞི་འཇམ་དུ་གཏོང་རྒྱུ་དེ་ལས་སླ་པོ་མེད་ཀྱང་། ཉེན་ཁ་ཇེ་ཆུང་དུ་གཏོང་ཐབས་ཀྱི་ལམ་ཁ་ཁ་ཤས་ཡོད་དེ། དེ་དག་ནི།</p>

<p><img src="/assets/img/cnv/multifactor.jpg" alt="/assets/img/cnv/multifactor.jpg" />
ཁ་པར་དང་འཕྲིན་ཐུང་བརྒྱུད་ནས་འབྱོར་བའི་ར་སྤྲོད་ཀྱི་གསང་ཚིག་བཀོལ་བ་ལས། བཀོལ་ཆས་ཤིག་གི་ནང་དུ་ཆ་རྐྱེན་སྣ་མང་གི་ར་སྤྲོད་སྒྲིག་བཟོ་བྱེད་རྒྱུ་དང་།</p>

<p><img src="/assets/img/cnv/use-apps-1024x565.jpg" alt="/assets/img/cnv/use-apps-1024x565.jpg" />
ཁ་པར་ནང་སྐད་ཀྱི་ལམ་ནས་གསང་བའི་གནས་ཚུལ་རིགས་གཞན་ལ་བརྒྱུད་སྤེལ་བྱེད་མི་རུང་། དེའི་ཚབ་ཏུ། བརྡ་རྟགས་དང་ཝ་ཚི་ཨེ་ཕི(Whatsapp) ལྟ་བུའི་སྣེ་གཉིས་བར་གྱི་གསང་སྡོམ་གྱི་ཁྱད་ཆོས་མཁོ་སྤྲོད་བྱེད་མཁན་གྱི་བཀོལ་ཆས་རིགས་བཀོལ་སྤྱོད་བྱེད་རྒྱུ།</p>

<p><img src="/assets/img/cnv/faraday-bg.jpg" alt="/assets/img/cnv/faraday-bg.jpg" />
རང་ཉིད་ཀྱི་ཁ་པར་དེ་བརྡ་རྟགས་འགོག་ཐུབ་པའི་རས་ཁུར་ནང་དུ་བླུགས་ནས་འཁྱེར་རྒྱུ་བཅས་སོ།།</p>

<table>
  <tbody>
    <tr>
      <td><strong>གསལ་བཤད།</strong></td>
    </tr>
    <tr>
      <td>གོང་དུ་མཁོ་སྤྲོད་གནང་བའི་ཐབས་ལམ་ཁག་གིས་ཚད་ངེས་ཅན་གྱི་སྟེང་ནས་ཁྱེད་ཀྱི་ཁ་པར་ནང་གི་ཁ་བརྡ་ཁག་བརྟན་སྲུང་བྱེད་པར་རོགས་པ་བྱེད་ཐུབ་ངེས་ཀྱང་། ཁྱེད་ཀྱི་ཁ་པར་ནང་དུ་དེ་སྔོན་ནས་མཉེན་འབུ་འཛུལ་ཚར་ཡོད་ཚེ། གོང་འཁོད་ཀྱི་ཐབས་ལམ་ཁག་གིས་མི་ཕན།  ཁྱེད་རང་གི་ཁ་པར་གྱིས་རྒྱུའི་གཞི་གྲངས་ཀྱི་ངོ་བོའི་ཐོག་ནས་གཞི་གྲངས་ཁག་ཁ་ཤས་གཞན་ལ་སྤྲོད་ཀྱི་ཡོད་སྟབས། ཁྱེད་རང་གི་ངོ་བོ་སྦ་གསང་བྱེད་རྒྱུ་དེ་ཕལ་ཆེར་ཡོང་མི་སྲིད་པ་ཞིག་ཆགས་ཀྱི་ཡོད།</td>
    </tr>
  </tbody>
</table>


</article>
<!--

<aside class="related">
  <h3>Related posts</h3>
  <ul class="related-posts">
    
      <li>
        <a href="/2022/10/14/os-sec-updates-win_p7/">
          སྐར་ཁུང་/ཀུ་ཤུའི་རྟགས་ཅན་གྱི་རྩིས་འཕྲུལ་གྱི་ཉེར་སྤྱོད་མ་ལག་ཁོངས་ཀྱི་བདེ་འཇགས་གསར་སྣོན།
          <small><time datetime="2022-10-14T00:00:00+05:30">14 Oct 2022</time></small>
        </a>
      </li>
    
      <li>
        <a href="/2022/10/12/wifi-vulnerabilities_p7/">
          སྐུད་མེད་དྲ་བའི་ཁོངས་ཀྱི་སྐྱོན་ཆ།
          <small><time datetime="2022-10-12T00:00:00+05:30">12 Oct 2022</time></small>
        </a>
      </li>
    
      <li>
        <a href="/2022/10/12/wifi-vulnerabilities_p30/">
          སྐུད་མེད་དྲ་བའི་ཁོངས་ཀྱི་སྐྱོན་ཆ།
          <small><time datetime="2022-10-12T00:00:00+05:30">12 Oct 2022</time></small>
        </a>
      </li>
    
  </ul>
</aside>

-->
      </main>

      <footer class="footer">
        <small>
          &copy;
          <time datetime="2022-10-14T20:13:59+05:30"
            >2022</time
          >. All rights reserved.
        </small>
      </footer>
    </div>

    
  </body>
</html>
