<!DOCTYPE html>
<html lang="en" data-theme="dark-poole">
  <head>
  <meta charset="UTF-8">
  <meta name="viewport" content="width=device-width, initial-scale=1.0">

  <title>
    
      ཁ་པར་ནང་གི་བཀོལ་ཆས་ཀྱི་གསང་རྒྱ། &middot; lamyig
    
  </title>

  <link rel="stylesheet" href="/styles.css">
  <link rel="apple-touch-icon-precomposed" sizes="144x144" href="assets/apple-touch-icon-precomposed.png">
  <link rel="shortcut icon" href="/assets/favicon.ico">
  <link rel="alternate" type="application/atom+xml" title="lamyig" href="atom.xml">

  <!-- Begin Jekyll SEO tag v2.8.0 -->
<meta name="generator" content="Jekyll v4.3.1" />
<meta property="og:title" content="ཁ་པར་ནང་གི་བཀོལ་ཆས་ཀྱི་གསང་རྒྱ།" />
<meta name="author" content="Mark Otto" />
<meta property="og:locale" content="en_US" />
<meta name="description" content="p-07" />
<meta property="og:description" content="p-07" />
<link rel="canonical" href="http://localhost:4000/2022/11/15/privacy-in-mobile-app_p07/" />
<meta property="og:url" content="http://localhost:4000/2022/11/15/privacy-in-mobile-app_p07/" />
<meta property="og:site_name" content="lamyig" />
<meta property="og:type" content="article" />
<meta property="article:published_time" content="2022-11-15T00:00:00+05:30" />
<meta name="twitter:card" content="summary" />
<meta property="twitter:title" content="ཁ་པར་ནང་གི་བཀོལ་ཆས་ཀྱི་གསང་རྒྱ།" />
<script type="application/ld+json">
{"@context":"https://schema.org","@type":"BlogPosting","author":{"@type":"Person","name":"Mark Otto","url":"https://twitter.com/mdo"},"dateModified":"2022-11-15T00:00:00+05:30","datePublished":"2022-11-15T00:00:00+05:30","description":"p-07","headline":"ཁ་པར་ནང་གི་བཀོལ་ཆས་ཀྱི་གསང་རྒྱ།","mainEntityOfPage":{"@type":"WebPage","@id":"http://localhost:4000/2022/11/15/privacy-in-mobile-app_p07/"},"url":"http://localhost:4000/2022/11/15/privacy-in-mobile-app_p07/"}</script>
<!-- End Jekyll SEO tag -->

  
  <!-- Google tag (gtag.js) -->
<script async src="https://www.googletagmanager.com/gtag/js?id=G-MQYZXLQ7S1"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-MQYZXLQ7S1');
</script>
</head>


  <body>
    <div class="container content">
      <header class="masthead">
        <h3 class="masthead-title">
          <a href="/" title="མདུན་ངོས།"> མདུན་ངོས།</a>

          <nav class="nav">
            
          </nav>
        </h3>
     
      </header>

      <main>
        <article class="post">
  <h1 class="post-title">ཁ་པར་ནང་གི་བཀོལ་ཆས་ཀྱི་གསང་རྒྱ།</h1>
  <time datetime="2022-11-15T00:00:00+05:30" class="post-date">15 Nov 2022</time>
  <p><strong>དམིགས་ཡུལ།</strong>
སློབ་ཐུན་འདིའི་དམིགས་ཡུལ་ནི། དྲ་ཐོག་གི་འཇབ་རྒོལ་པས་བཀོལ་ཆས་ཀྱི་ཆོག་མཁན་ཁག་ཇི་ལྟར་འཛད་སྤྱོད་པས་ཧ་མ་གོ་བའི་ཐོག་ནས་བཀོལ་སྤྱོད་ལོག་པ་བཏང་སྟེ། མི་དེའི་ཁ་པར་ནང་དུ་སིམ་འཛུལ་བྱེད་ཀྱི་ཡོད་མེད་སྐོར་ངོས་འཛིན་བྱེད་རྒྱུ་དེ་ཡིན། ང་ཚོས་གནོད་ཚབས་ཆེ་བའི་བཀོལ་ཆས་ཁག་གིས་ཇི་ལྟར་འཛད་སྤྱོད་པར་ཧ་གོ་རུ་མ་བཅུག་པའི་ཐོག་ནས། བཀོལ་ཆས་ཀྱི་ཆོག་མཆན་རེ་རེ་བཀོལ་སྤྱོད་ལོག་པ་བཏང་སྟེ་་མི་དེའི་སྒེར་དང་ཆེད་ལས་ཀྱི་གནས་ཚུལ་ཁག་གི་ཐོག་ལ་གསང་མྱུལ་བྱེད་ཐུབ་ཀྱི་ཡོད་མེད་སྐོར་སློབ་ཐུབ། ང་ཚོས་ད་དུང་རྒྱ་ནང་གི་སྐད་འཕྲིན་དང་རྒྱལ་སྤྱིའི་སྐད་འཕྲིན་གཉིས་ཀྱི་ཁྱད་པར་སྐོར་དམིགས་སུ་བཟུང་སྟེ་མི་མངོན་པའི་ཉེན་ཁའི་སྐོར་ཧ་གོ་བར་བྱེད་རྒྱུ། སྐད་འཕྲིན་གྱི་ངོས་ལེན་གནང་བའི་བཀོལ་ཆས་ཆུང་ཆུང་ཁག་གི་གཞི་གྲངས་མཉམ་སྤྱོད་ཀྱི་སྲིད་ཇུས་དང་། ཁོང་ཚོས་འཛད་སྤྱོད་པའི་མོས་མཐུན་མེད་པའི་ཐོག་ནས་མི་སྒེར་གྱི་སྐད་འཕྲིན་གྱི་གཞི་གྲངས་ཇི་ལྟར་ཉར་ཚགས་དང་བརྗེ་ལེན་བྱེད་ཀྱི་ཡོད་མེད་སྐོར་ཤེས་རྟོགས་ཡོང་བ་བྱེད་རྒྱུ། ང་ཚོས་ད་དུང་འདྲ་བཤུས་བཀོལ་ཆས་ཁག་གིས་འཛད་སྤྱོད་པར་སྤྲོད་སྲིད་པའི་མི་མངོན་པའི་ཉེན་ཁའི་སྐོར་ལ་སློབ་རྒྱུ། མཐའ་མར། ངས་དྲ་རྒྱའི་འཇིག་རྟེན་དུ། སྟབས་བདེ་དང་གསང་རྒྱའི་གཉིས་ཀ་དོ་མཉམ་ཡོང་བ་བྱེད་རྒྱུ་གལ་ཆེན་པོ་ཡིན་པའི་ཐོག་ལ་དམིགས་ཁ་གཏོད་རྒྱུ་ཡིན།</p>

<h2 id="བཀོལཆསཀྱིཆོགམཆན">བཀོལ་ཆས་ཀྱི་ཆོག་མཆན།:</h2>
<p>བཀོལ་ཆས་ཀྱི་ཆོག་མཆན་གྱིས་ཁ་པར་ནང་གི་བཀོལ་ཆས་ཁག་གིས་ཅི་ཞིག་བྱེད་ཆོག་མིན་དང་ཅི་ཞིག་སྤྱོད་ཆོག་མིན་དོ་དམ་བྱེད་ཀྱི་ཡོད། བཀོལ་ཆས་ཚང་མ་བརྟན་པོ་མིན། དེ་བས། ཁ་པར་ནང་གི་བཀོལ་ཆས་ཁག་ལ་རང་ཉིད་ཀྱི་ཁ་པར་ནང་གི་པར་ཆས་དང་། སྐད་སྦུག  སྡོད་གནས། ལི་ཐོ། པར་མཛོད། འབྲེལ་ཐོ་སོགས་སྤྱོད་ཆོག་པའི་ཆོག་མཆན་སྤྲོད་རྒྱུའི་ཚབ་ཏུ། བཀོལ་ཆས་བྱེ་བྲག་པ་རེ་རེ་ལ་ཆོག་མཆན་གང་དང་གང་སྤྲད་ན་འོས་འཚམ་ཡིན་མིན་བསྐྱར་ཞིབ་བྱེད་དགོས། བཀོལ་ཆས་ཀྱི་ཆོག་མཆན་དང་འབྲེལ་བའི་ཉེན་ཁ་ངོ་མ་ནི། ཆོག་མཆན་དེ་དག་བཀོལ་སྤྱོད་ལོག་པ་བྱེད་སྲིད་པ་དེ་རེད།</p>

<p>སྐད་འཕྲིན་ལྟ་བུའི་བཀོལ་ཆས་གཅིག་པུར་མཚོན་ན། དེས་ཁྱེད་ཀྱི་ཁ་པར་གྱི་ཚོང་རྟགས་དང་། དྲ་སྦྲེལ་གྱི་བྱེད་སྒོ ཉེར་སྤྱོད་མ་ལག ཁ་པར་གྱི་ཐོན་རིམ། འདས་པའི་དུས་སུ་བཏང་བའི་ཁ་པར་གྱི་ལོ་རྒྱུས། ཁ་བརྡའི་གཞི་གྲངས། གདན་འབྲེལ་གྱི་གཞི་གྲངས། འཚོལ་བཤེར་གྱི་ལོ་རྒྱུས། སྐྱེ་དངོས་ཁྱད་རྟགས་ཀྱི་གནས་ཚུལ(ངོ་གདོང་ངོས་འཛིན་དང་། སྐད་སྒྲ་ངོས་འཛིན་ལྟ་བུ།)སོགས་བསྡུ་རུབ་བྱེད་ཀྱི་ཡོད། འཛད་སྤྱོད་པ་ཞིག་གིས་སོ་སོའི་ཁ་པར་གྱི་སྔར་ཡོད་ཀྱི་ཁྱད་ཆོས་ཁག་སྤྱོད་ཆོག་པའི་ཆོག་མཆན་སྤྲད་ཚེ། སྐད་འཕྲིན་ལ་གོང་གི་གནས་ཚུལ་དེ་དག་ཆ་ཚང་ལས་སླ་པོའི་ཐོག་ནས་རག་ཐུབ་ཀྱི་ཡོད།</p>

<p>བཀོལ་ཆས་ཤིག་གིས་བཀོལ་ཆས་ཀྱི་ཆོག་མཆན་བཀོལ་སྤྱོད་ལོག་པ་མ་བཏང་རུང་། བཀོལ་ཆས་གང་རུང་ཞིག་གི་ནང་གི་ཕྱོགས་གསུམ་པའི་ཨང་ཚབ་ཁག་གིས་བཀོལ་ཆས་དེར་སྤྲད་ཡོད་པའི་ཆོག་མཆན་ཁག་བཀོལ་སྤྱོད་ལོག་པ་གཏོང་སྲིད་ཀྱི་ཡོད།</p>

<table>
  <tbody>
    <tr>
      <td><strong>དཔེ་མཚོན།:</strong></td>
    </tr>
    <tr>
      <td>སྐད་འཕྲིན་ནང་གི་ང་ཚོ་བང་རྒྱུག (WeRun运动)་ཟེར་བའི་ལུས་སྦྱོང་རྗེས་འདེད་ཀྱི་མཉེན་ཆས་ཆུང་ཆུང་དེར་ཁྱེད་ཀྱི་འགུལ་སྐྱོད་ཀྱི་བྱེད་སྒོ་ཡོངས་རྫོགས་དོ་དམ་བྱེད་པའི་ཆོག་མཆན་དགོས་ཀྱི་ཡོད། ཆོག་མཆན་དེས་འཛད་སྤྱོད་པ་གང་རུང་་གོམ་པ་སྤོ་གི་ཡོད་དམ། ལྕགས་རྟ་ཞོན་གྱི་ཡོད། ཡང་ན། རླངས་འཁོར་ནང་འགྲོ་གི་ཡོད་མེད་སོགས་ལ་གཞིགས་ཏེ། མི་ཞིག་གི་ལུས་པོའི་འགུལ་སྐྱོད་ཡོངས་རྫོགས་དབྱེ་བ་འབྱེད་ཀྱི་ཡོད། བཀོལ་ཆས་ཆོག་མཆན་ཁག་གིས་མཚམས་རེར་འཛད་སྤྱོད་པའི་མོས་མཐུན་མེད་པའི་ཐོག་ནས་མི་ཚོ་རྗེས་འདེད་གཏོང་གི་ཡོད།</td>
    </tr>
  </tbody>
</table>

<p>བཀོལ་ཆས་ཀྱི་ཆོག་མཆན་ཁག་དྲ་ཐོག་གི་འཇབ་རྒོལ་པས་བཀོལ་སྤྱོད་ལོག་པ་བཏང་སྟེ། འཛད་སྤྱོད་པ་གང་རུང་གི་ཆོག་མཆན་དང་མོས་མཐུན་མེད་པའི་ཐོག་ནས་མི་སྒེར་གྱི་གནས་ཚུལ་བསྡུ་རུབ་བྱེད་ཀྱི་ཡོད། གཤམ་དུ་ཁ་པར་ནང་གི་ཆོག་མཆན་དང་འབྲེལ་བའི་ཉེན་ཁ་ཆེ་ཤོས་ཁག་ཅིག་བཀོད་ཡོད།</p>

<ol>
  <li>པར་ཆས། : འཛད་སྤྱོད་པ་ཞིག་གིས་བཀོལ་ཆས་ཀྱི་ཉེན་ཁ་ཧ་མ་གོ་བའི་ཐོག་ནས། གནོད་ཚབས་ཆེ་བའི་བཀོལ་ཆས་ཤིག་ལ་སོ་སོའི་ཁ་པར་གྱི་པར་ཆས་སྤྱོད་ཆོག་པའི་ཆོག་མཆན་སྤྲད་ཡོད་ཚེ། བཀོལ་ཆས་དེས་ཁ་པར་གྱི་པར་ཆས་སྤྱད་དེ། མི་དེའི་སྒེར་གྱི་བྱེད་སྒོ་ཁག་དང་ཁ་བརྡ་ཡོངས་རྫོགས་གསང་བའི་ཐོག་ནས་བརྙན་ལེན་ཐུབ་ཀྱི་ཡོད།</li>
  <li>སྐད་སྦུག : འཛད་སྤྱོད་པ་ཞིག་གིས་བཀོལ་ཆས་ཀྱི་ཉེན་ཁ་ཧ་མ་གོ་བའི་ཐོག་ནས། གནོད་ཚབས་ཆེ་བའི་བཀོལ་ཆས་ཤིག་ལ་སོ་སོའི་ཁ་པར་གྱི་སྐད་སྦུག་སྤྱོད་ཆོག་པའི་ཆོག་མཆན་སྤྲད་ཡོད་ཚེ། བཀོལ་ཆས་དེས་ཁ་པར་གྱི་སྐད་སྦུག་སྤྱད་དེ། མི་དེའི་སྒེར་གྱི་བྱེད་སྒོ་ཁག་དང་ཁ་བརྡ་ཡོངས་རྫོགས་གསང་བའི་ཐོག་ནས་སྒྲ་ལེན་ཐུབ་ཀྱི་ཡོད།</li>
  <li>པར་མཛོད། : འཛད་སྤྱོད་པ་ཞིག་གིས་བཀོལ་ཆས་ཀྱི་ཉེན་ཁ་ཧ་མ་གོ་བའི་ཐོག་ནས། གནོད་ཚབས་ཆེ་བའི་བཀོལ་ཆས་ཤིག་ལ་སོ་སོའི་ཁ་པར་གྱི་པར་མཛོད་སྤྱོད་ཆོག་པའི་ཆོག་མཆན་སྤྲད་ཡོད་ཚེ། བཀོལ་ཆས་དེས་ཁ་པར་གྱི་པར་མཛོད་ནང་འཛུལ་ཏེ། གསང་བའི་ཐོག་ནས་མི་དེའི་ཁ་པར་ནང་གི་པར་དང་བརྙན་སོགས་བཀོལ་ཆས་གང་དེའི་དྲ་བའི་ཞབས་ཞུའི་ནང་དུ་གཏོང་ཐུབ་ཀྱི་ཡོད།</li>
  <li>འབྲེལ་ཐོ། : འཛད་སྤྱོད་པ་ཞིག་གི་ཡོ་ཆས་ནང་གི་འབྲེལ་ཐོ་དེ་མི་གཞན་གྱིས་བཀོལ་སྤྱོད་ལོག་པ་བཏང་སྟེ། ཁ་པར་ནང་གི་འབྲེལ་གཏུག་བྱ་ཡུལ་གྱི་མི་ཚོའི་ཁ་པར་ཨང་གྲངས་ཚང་མ་རྐུ་འཁྱེར་བྱེད་ངེས་ལ། དེ་དག་གསང་མྱུལ་བ་མགོ་སྐོར་གཏོང་མཁན་ཚོས་བེད་སྤྱད་དེ་གཞན་ལ་བསླུ་བྲིད་གཏོང་སྲིད། ཁ་པར་ཨང་གྲངས་ནི། རྒྱལ་སྤྱིའི་ཁ་པར་འཛད་སྤྱོད་པའི་ངོ་རྟགས(IMSI)་བརྒྱུད་དེ་འཛད་སྤྱོད་པ་རྗེས་འདེད་གཏོང་བའི་རྒྱུ་རྐྱེན་ཞིག་ཆགས་ཀྱི་ཡོད།</li>
  <li>སྡོད་གནས། : སྡོད་གནས་ཞབས་ཞུ་དེ་མི་གཞན་གྱིས་བཀོལ་སྤྱོད་ལོག་པ་བཏང་སྟེ། འཛད་སྤྱོད་པ་གང་རུང་གི་སྐབས་བབ་ཀྱི་སྡོད་གནས་རྗེས་འདེད་གཏོང་ངེས་པ་མ་ཟད། མི་དེའི་བྱེད་སྒོ་ཁག་གི་ཐོག་ལ་སོ་ལྟ་བྱེད་ངེས། འཛད་སྤྱོད་པ་ཞིག་གི་སྐབས་བབ་ཀྱི་སྡོད་གནས་གང་ཡིན་འཇབ་རྒོལ་པས་ངོས་འཛིན་བྱས་ཚར་ན། འཛད་སྤྱོད་པ་དེའི་ཚེ་སྲོག་ལའང་ཉེན་ཁ་སྤྲོད་སྲིད།</li>
  <li>ལི་ཐོ། : འཛད་སྤྱོད་པ་གང་རུང་གི་ཁ་པར་གྱི་ལི་ཐོའི་ཁོངས་སུ་ཉར་ཚགས་བྱས་ཡོད་པའི་མི་སྒེར་རམ་ཆེད་ལས་ཀྱི་ལས་ཀ་དང་འབྲེལ་བའི་འཆར་གཞི་ཁག་འཇབ་རྒོལ་པའི་ལག་ཏུ་ཤོར་བ་ཡིན་ན། དེས་འཛད་སྤྱོད་པ་མི་སྒེར་དང་ཁོང་གི་འབྲེལ་ཡོད་ཀྱི་ཚོགས་པའི་ལས་འཆར་གྱི་འཐབ་ཇུས་དང་མ་འོངས་པའི་འཆར་གཞི་ཁག་ལ་ཉེན་ཁ་བཟོ་ངེས།</li>
  <li>གཟུགས་པོ་ཚོར་བྱེད་འཕྲུལ་ཆས། འཕྲོད་བསྟེན་དང་ལུས་སྦྱོང་གི་གཞི་གྲངས་ཁག་གིས་ཡོ་ཆས་ཤིག་གི་འགུལ་སྐྱོད་ཚོར་བྱེད་འཕྲུལ་ཆས་བཀོལ་གྱི་ཡོད། ཆོག་མཆན་འདི་དག་བཀོལ་སྤྱོད་ལོག་པ་བཏང་སྟེ། མི་སྒེར་གྱི་འགུལ་སྐྱོད་དང་འཕྲོད་བསྟེན་གྱི་གཞི་གྲངས་ཀྱི་རྨང་གཞིའི་སྟེང་ནས་མི་དེའི་གཟུགས་པོའི་འགུལ་སྐྱོད་ཡོངས་རྫོགས་ངོས་འཛིན་བྱེད་ཐུབ་ལ། འཛད་སྤྱོད་པའི་འཕྲོད་བསྟེན་གྱི་གནས་བབ་ལ་གཞིར་བཞག་སྟེ། ཁོང་ལ་དམིགས་གཏད་རང་བཞིན་གྱི་ཁྱབ་བསྒྲགས་དང་བསླུ་བྲིད་ཀྱི་ཁ་པར་གཏོང་ངེས།</li>
  <li>འཕྲིན་ཐུང་། : འཛད་སྤྱོད་པ་ཞིག་གིས་བཀོལ་ཆས་ཀྱི་ཉེན་ཁ་ཧ་མ་གོ་བའི་ཐོག་ནས། གནོད་ཚབས་ཆེ་བའི་བཀོལ་ཆས་ཤིག་ལ་སོ་སོའི་ཁ་པར་ནང་གི་འཕྲིན་ཐུང་ཀློག་ཆོག་པའི་ཆོག་མཆན་སྤྲད་ཡོད་ཚེ། བཀོལ་ཆས་དེས་འཛད་སྤྱོད་པར་ཧ་མ་གོ་བར་བྱས་ཏེ། ཁོང་གི་ཁ་པར་ནང་གི་འཕྲིན་ཐུང་ཡོད་ཚད་ལྟ་ཀློག་བྱེད་ཐུབ།</li>
  <li>ཁ་པར། :   འཛད་སྤྱོད་པ་ཞིག་གིས་བཀོལ་ཆས་ཀྱི་ཉེན་ཁ་ཧ་མ་གོ་བའི་ཐོག་ནས། གནོད་ཚབས་ཆེ་བའི་བཀོལ་ཆས་ཤིག་ལ་སོ་སོའི་ཁ་པར་ནང་གི་ཁ་པར་སྤྱོད་ཆོག་པའི་ཆོག་མཆན་སྤྲད་ཡོད་ཚེ། བཀོལ་ཆས་དེས་འཛད་སྤྱོད་པར་ཧ་མ་གོ་བར་བྱས་ཏེ། ཁོང་གི་ཁ་པར་ནང་གི་ཁ་པར་བཏང་བའི་ལོ་རྒྱུས་དང་། བརྡ་རྟགས་ཀྱི་གནས་ཚུལ་སོགས་རག་ཐུབ་ཀྱི་ཡོད་པ་མ་ཟད། མི་གཞན་ལ་ཁ་པར་ཡང་གཏོང་ཐུབ་ཀྱི་ཡོད།</li>
  <li>ཡོ་ཆས་དོ་དམ། (ཨན་ཌོ་ཁ་པར་ཁོ་ནར): ཡོ་ཆས་འཛིན་སྐྱོང་པའི་ཁེ་དབང་(མཚམས་རེར་དོ་དམ་པའི་ཐོབ་ཐང་ཞེས་ཀྱང་འབོད)གིས། ཁྱེད་ཀྱི་ཁ་པར་ནང་གི་བཀོལ་ཆས་ཁག་ལ་ཁྱེད་ཀྱི་ཁ་པར་གྱི་གསང་ཚིག་བརྗེ་བ་དང་། ཁ་པར་ཟྭ་རྒྱག་པ། དེ་བཞིན། ཁྱེད་ཀྱི་ཁ་པར་ནང་གི་གཞི་གྲངས་ཡོངས་རྫོགས་གཙང་གསུབ་བྱེད་པ་ལ་སོགས་པའི་ཆོག་མཆན་སྤྲོད་ཀྱི་ཡོད། གནོད་ཚབས་ཆེ་བའི་བཀོལ་ཆས་ཁག་གིས་ཁེ་དབང་དེ་བཀོལ་ཏེ་ཁྱེད་ལ་གནོད་པ་སྐྱེལ་ཐུབ། འོན་ཀྱང་། ཁྲིམས་མཐུན་གྱི་བཀོལ་ཆས་ཁག་ལ་ཁེ་དབང་དེ་གལ་ཆེན་པོ་ཆགས་ཀྱི་ཡོད།</li>
</ol>

<h3 id="པརགཞིམིའདྲབའིགཅིགམཚུངསཀྱིབཀོལཆས">པར་གཞི་མི་འདྲ་བའི་གཅིག་མཚུངས་ཀྱི་བཀོལ་ཆས།</h3>
<p><strong>རྒྱ་ནང་དང་རྒྱལ་སྤྱིའི་སྐད་འཕྲིན་གྱི་པར་གཞི།:</strong> <br />
སྤྱི་བཤད།:</p>
<ul>
  <li>སྐད་འཕྲིན་ལ་པར་གཞི་མི་འདྲ་བ་གཉིས་ཡོད་དེ། གཅིག་ནི་རྒྱ་ནང་གི་འཛད་སྤྱོད་པ་ཚོའི་ཆེད་དུ་བཟོས་པ་ཡིན་ལ། གཞན་དེ་ནི་རྒྱལ་སྤྱིའི་ནང་གི་འཛད་སྤྱོད་པ་ཚོའི་ཆེད་དུ་བཟོས་པ་ཡིན་ནོ།།རྒྱ་ནང་གི་འཛད་སྤྱོད་པ་ཚོའི་ཆེད་དུ་བཟོས་པའི་སྐད་འཕྲིན་གྱི་མིང་ལ་རྒྱ་སྐད་དུ་ཝེ་ཞིན་དང་། 
རྒྱལ་སྤྱིའི་ནང་གི་འཛད་སྤྱོད་པ་ཚོའི་ཆེད་དུ་བཟོས་པའི་སྐད་འཕྲིན་གྱི་མིང་ལ་ཝེ་ཆེ་ཁྲི་ཞེས་བཏགས་ཡོད།</li>
  <li>རྒྱ་ནང་གི་སྐད་འཕྲིན་དང་རྒྱལ་སྤྱིའི་ནང་གི་སྐད་འཕྲིན་གྱི་དབྱེ་བ་དེ་འཛད་སྤྱོད་པ་ཚོས་སྐད་འཕྲིན་ནང་ཐོ་འགོད་བྱེད་སྐབས་བཀོལ་སྤྱོད་བྱས་པའི་ཁ་པར་ཨང་གྲངས་གཞིར་བཟུང་སྟེ་ཐག་གཅོད་བྱེད་ཀྱི་ཡོད། གལ་ཏེ། ཁྱེད་ཀྱིས་རྒྱ་ནང་གི་ཁ་པར་ཨང་གྲངས་(+86) ཤིག་བརྒྱུད་དེ་ཐོ་འགོད་བྱས་ཚེ། ཁྱེད་རང་ཝེ་ཞིན་ནང་ལ་འཛུལ་གྱི་ཡོད་ལ། དེ་ལས་ལྡོག་སྟེ། ཁྱེད་ཀྱིས་ཕྱི་རྒྱལ་གྱི་ཁ་པར་ཨང་གྲངས་ཤིག་བརྒྱུད་དེ་ཐོ་འགོད་བྱས་ཚེ། ཁྱེད་རང་རྒྱལ་སྤྱིའི་པར་གཞི་པར་གཞི་ཅན་གྱི་སྐད་འཕྲིན་(ཝེ་ཆེ་ཁྲི)་ནང་ལ་འཛུལ་གྱི་ཡོད།</li>
  <li>རྒྱ་ནང་དུ་ཐོ་འགོད་བྱས་པའི་སྐད་འཕྲིན་གྱི་དྲ་བའི་ཞབས་ཞུ་ཆས་དེ་ཧྲིན་ཀྲིན་ནང་དུ་ཡོད་པས། རྒྱལ་ནང་གི་ཞབས་ཞུའི་ཁྲིམས་སྒྲིག་དམ་པོའི་འོག་གནས་ཡོད།</li>
  <li>ཕྱི་རྒྱལ་དུ་ཐོ་འགོད་བྱས་པའི་སྐད་འཕྲིན་གྱི་དྲ་བའི་ཞབས་ཞུ་ཆས་དེ་སིན་གྷ་ཕོར་རྒྱལ་ཁབ་ཀྱི་ནང་དུ་ཡོད་པས། རྒྱ་ནང་དུ་ཐོ་འགོད་བྱས་པའི་སྐད་འཕྲིན་དང་བསྡུར་ན། གནས་ཚུལ་བཀག་སྡོམ་དང་གསང་མྱུལ་གྱི་ཚད་གཞི་དམའ་བ་ཡོད།</li>
</ul>

<p>སྐད་འཕྲིན་ནང་དུ་རྙེད་སོན་བྱུང་བའི་བདེ་འཇགས་དང་གསང་རྒྱའི་གནད་དོན།</p>

<p>༡༽ སྐད་འཕྲིན་ནང་གི་གནས་ཚུལ་བཀག་སྡོམ།: 
མི་གཉིས་ཀྱིས་སྐད་འཕྲིན་ནང་དུ་རྣོ་ངར་ཅན་གྱི་བརྗོད་གཞི་(བོད་དང་། ཏོག་དབྱིབས་ནད་དུག་གི་འབྱུང་ཁུངས་སོགས)རུ་ངོས་འཛིན་བྱས་པའི་སྐད་ཆ་གླེང་སློང་བྱས་ཚེ། དེ་ཚོ་བཀག་སྡོམ་བྱེད་ཀྱི་ཡོད་པ་སྐད་འཕྲིན་གྱི་འདས་པའི་ལོ་རྒྱུས་ལ་བལྟས་ན་ཤེས་ཐུབ།</p>

<p>༢༽ གསང་མྱུལ་བྱས་ཏེ་གནས་ཚུལ་བཀག་སྡོམ་རྩིས་ཚུལ་གྱི་འཕྲུལ་རིག་གི་ཐབས་རྩལ་ལ་རོགས་འདེགས། 
ཁྲི་རོན་ཁྲོ་གཙུག་ལག་སློབ་གྲྭ་ཆེན་མོའི་མི་སེར་ཚོད་ལྟ་ཁང་གི་ཉམས་ཞིབ་གྲུབ་དོན་ལྟར་ན། ཕྱི་རྒྱལ་དུ་ཐོ་འགོད་བྱས་པའི་སྐད་འཕྲིན་ཁག་གི་ནང་དུ་གནས་ཚུལ་བཀག་སྡོམ་ཤུགས་ཆེན་པོ་བྱེད་ཀྱི་མེད་རུང་། དེ་དག་གསང་བའི་མྱུལ་ཞིབ་ཀྱི་འོག་ཏུ་བཅུག་སྟེ་རྒྱ་ནང་དུ་ཐོ་འགོད་བྱས་པའི་སྐད་འཕྲིན་ནང་གི་གནས་ཚུལ་བཀག་སྡོམ་རྩིས་ཚུལ་གྱི་འཕྲུལ་རིག་གི་ཐབས་རྩལ་ཡར་རྒྱས་གཏོང་གི་ཡོད།</p>

<p><strong>དཔེ་བརྗོད།:</strong>
ཕྱི་རྒྱལ་དུ་ཐོ་འགོད་བྱས་པའི་སྐད་འཕྲིན་ཨང་གྲངས་གཉིས་ཀྱི་བར་དུ་ཆབ་སྲིད་ཀྱི་ངོས་ཐད་ནས་གནད་འགག་ཡོད་པའི་ཐ་སྙད་དང་། པར་རིས། ཡིག་ཆ་སོགས་གཏོང་རེས་བྱས་ཚེ། སྐད་འཕྲིན་ཨང་གྲངས་དེ་གཉིས་བར་གྱི་ཁ་བརྡའི་ནང་དོན་བཀག་སྡོམ་བྱེད་ཀྱི་མེད། ཡིན་ནའང་། སྐད་འཕྲིན་བཟོ་ལས་ཁང་གིས་གནད་ཚིག་ཏུ་ངོས་འཛིན་བྱས་པའི་ཐ་སྙད་དེ་དག་རྒྱ་ནང་དུ་ཐོ་འགོད་བྱས་པའི་སྐད་འཕྲིན་ཁག་ནང་གི་ཁ་བརྡ་བཀག་འགོད་བྱེད་པར་བཀོལ་སྤྱོད་བྱེད་ཀྱི་ཡོད།</p>

<p><img src="/assets/img/priv-in-mob-app/image3-1-300x202.png" alt="/assets/img/priv-in-mob-app/image3-1-300x202.png" /></p>

<p>༣༽ སྲིད་གཞུང་གིས་ཞིབ་བཤེར་དོ་དམ་ནན་མོ་བྱེད་ཀྱི་ཡོད་པར་བརྟེན། རྒྱ་ནང་དུ་ཐོ་འགོད་བྱས་པའི་སྐད་འཕྲིན་ཨང་གྲངས་ཁག་གིས།  སྐད་འཕྲིན་བཟོ་ལས་ཁང་གཞུང་འབྲེལ་གྱི་ཐོག་ནས་མཁོ་སྤྲོད་གནང་བའི་རྒྱལ་སྤྱིའི་གསར་འགྱུར་གྱི་ཁེ་དབང་ལོངས་སྤྱོད་བྱེད་མི་ཐུབ། ཡིན་ནའང་། སྐད་འཕྲིན་འཛད་སྤྱོད་པ་ཚོས་སྐད་འཕྲིན་ཚང་གི་གཞུང་འབྲེལ་གྱི་ཨང་གྲངས་བཙལ་ཚེ། གནས་ཚུལ་བཀག་སྡོམ་གྱི་དཀའ་ངལ་མེད་པའི་ཐོག་ནས་རྒྱལ་སྤྱིའི་གསར་འགྱུར་ཁག་ལ་རྗེས་འདེད་གཏོང་ཆོག</p>

<p><img src="/assets/img/priv-in-mob-app/image4-768x661.jpg" alt="/assets/img/priv-in-mob-app/image4-768x661.jpg" /></p>

<h3 id="བཀོལཆསཆུངཆུང--སྐདའཕྲིནགྱིསངོསལེནགནངབའིབཀོལཆས">བཀོལ་ཆས་ཆུང་ཆུང་། ( སྐད་འཕྲིན་གྱིས་ངོས་ལེན་གནང་བའི་བཀོལ་ཆས།):</h3>
<p><strong>སྤྱི་བཤད།:</strong></p>
<ul>
  <li>སྤྱི་ལོ ༢༠༡༧་ལོའི་ལོ་མགོར། སྐད་འཕྲིན་གྱི་ནང་དུ་བཀོལ་ཆས་ཆུང་ཆུང་གི་མ་ལག་འདོན་སྤེལ་གནང་ཡོད། བཀོལ་ཆས་ཆུང་ཆུང་དེ་དག་ནི་སྐད་འཕྲིན་གྱི་མ་ལག་གི་ཆ་ཤས་སུ་གྱུར་ཡོད་ལ། དེས་འཛད་སྤྱོད་པ་ཚོར་གློག་རྡུལ་ཚོང་དོན་དང་། ལས་འགན་དོ་དམ། འཛིན་ཤོག་ལ་སོགས་པའི་ཚད་མཐོ་བའི་ཁྱད་ཆོས་མཁོ་སྤྲོད་བྱེད་ཀྱི་ཡོད།</li>
  <li>ཟླ་རེའི་སྐད་འཕྲིན་བཀོལ་སྤྱོད་བྱེད་མཁན་གྱི་གྲངས་འབོར་དུང་ཕྱུར་༡༡.༥་ལྷག་བརྒལ་གྱི་ཡོད་སྟབས། ཚོང་ལས་གཉེར་མཁན་ཞིག་གིས་རང་ངོས་ནས་བཀོལ་ཆས་ཤིག་ལོགས་སུ་གསར་བཟོ་བྱེད་དགོས་ཀྱི་མེད། དེའི་ཚབ་ཏུ་བཀོལ་ཆས་ཆུང་ཆུང་དེ་དག་སྤྱད་ན། འཛད་སྤྱོད་པ་དེ་ལས་མང་བར་སྙོབ་ཐུབ་ཀྱི་ཡོད།</li>
</ul>

<p><strong>ཅིའི་ཕྱིར་སྐད་འཕྲིན་ནང་གི་བཀོལ་ཆས་ཆུང་ཆུང་དེ་ཚོ་མི་སྒེར་གྱི་བདེ་འཇགས་དང་གསང་རྒྱ་གནོད་པ་ཡོད།</strong><br />
རྒྱའི་ལོ་འཁོར་<a href="https://www.sixthtone.com/news/1000860/chinas-cybersecurity-week-kicks-off-with-flurry-of-warnings">དྲ་རྒྱའི་བདེ་འཇགས་གཟའ་འཁོར་</a>གྱི་སྙན་ཐོ་ལྟར་ན། སྐད་འཕྲིན་ནང་གི་བཀོལ་ཆས་ཆུང་ཆུང་དེ་ཚོའི་ནང་གི</p>

<p>བརྒྱ་ཆ་༢༥ %་ཙམ་གྱིས་འཛད་སྤྱོད་པའི་གཞི་གྲངས་ཁག་ཕྱོགས་གསུམ་པར་བརྒྱུད་གཏོང་བྱེད་ཀྱི་ཡོད་པ་དང་།</p>

<p>བརྒྱ་ཆ་༩༤%་ཙམ་གྱིས་འཛད་སྤྱོད་པ་ཚོར་སོ་སོའི་གཞི་གྲངས་ཁག་ཕྱོགས་གསུམ་པར་བརྒྱུད་གཏོང་བྱེད་ཆོག་པའི་ཆོག་མཆན་ཇི་ལྟར་སྤྲོད་དགོས་མིན་གསལ་བཤད་བྱས་མེད།</p>

<p>སྐད་འཕྲིན་ནང་གི་བཀོལ་ཆས་ཆུང་ཆུང་བརྒྱ་ཆ་༣༨.༥ %་ཙམ་ལ་སོ་སོ་རང་ཉིད་ཀྱི་འཛད་སྤྱོད་པའི་གསང་རྒྱའི་སྲིད་ཇུས་ཡོད་ལ། དེ་སྐད་འཕྲིན་གྱི་འཛད་སྤྱོད་པའི་གྲོས་མཐུན་དང་རྒྱབ་འགལ་ཆགས་ཀྱི་ཡོད། གནས་སྟངས་དེ་འདྲའི་ཁྲོད་དུ། སྐད་འཕྲིན་གྱི་སྲིད་ཇུས་ཁག་བཀོལ་ཆས་ཆུང་ཆུང་གི་སྲིད་ཇུས་ཀྱི་སྟེང་དུ་བཀལ་ཏེ་ལག་བསྟར་བྱེད་ཀྱི་ཡོད།</p>

<p>བཀོལ་ཆས་ཆུང་ཆུང་ཁག་ནང་དུ་གནས་ཚུལ་གང་རུང་ཞིག་གི་ཐོག་ཏུ་དགའ་རྟགས་སྤྲད་པ་དང་མི་དགའ་བའི་རྣམ་འགྱུར་བསྟན་པ། དེ་བཞིན་ཅ་ལག་ཉོ་ཚོང་བྱས་པའི་རྩིས་ཐོ་སོགས་མི་སྒེར་གྱི་དྲ་སྟེང་གི་བྱེད་སྒོ་དང་གཞི་གྲངས་ཡོངས་རྫོགས་སྐད་འཕྲིན་གྱི་དྲ་བའི་ཞབས་ཞུ་ཆས་ཀྱི་ནང་དུ་ཉར་ཚགས་བྱེད་ཀྱི་ཡོད། དེའི་དོན་ནི། སྐད་འཕྲིན་བཟོ་ཚོང་ཁང་ལ་བཀོལ་ཆས་ཆུང་ཆུད་དེ་དག་བརྒྱུད་དེ་འཛད་སྤྱོད་པ་དང་འབྲེལ་བའི་གཞི་གྲངས་འཕར་མ་རག་གི་ཡོད་ལ།  སྲིད་གཞུང་གིས་གཞི་གྲངས་དེ་དག་བཀོལ་སྤྱོད་ལོག་པ་བཏང་སྟེ་གནས་ཚུལ་བཀག་སྡོམ་དང་གསང་མྱུལ་གྱི་བྱེད་སྒོ་ཤུགས་ཆེ་རུ་གཏོང་སྲིད་ཀྱི་ཡོད།</p>

<p><img src="/assets/img/priv-in-mob-app/image1-1-768x130.png" alt="/assets/img/priv-in-mob-app/image1-1-768x130.png" />
<img src="/assets/img/priv-in-mob-app/image5-1-768x99.png" alt="/assets/img/priv-in-mob-app/image5-1-768x99" /></p>

<p>སྐད་འཕྲིན་གྱི་<a href="https://www.wechat.com/en/privacy_policy.html#pp_how">གསང་རྒྱའི་སྲིད་ཇུས་</a>ཀྱི་ནང་དུ། གལ་ཏེ། སྐད་འཕྲིན་བཟོ་ལས་ཁང་གིས་ཚོང་ལས་ཉོ་སྒྲུབ་དང་། ཟླ་སྒྲིལ། མཉམ་འབྲེལ་སོགས་ཀྱི་བརྒྱུད་རིམ་ཁྲོད་དུ། བཀོལ་ཆས་ཆུང་ཆུང་དང་ཕྱོགས་གསུམ་པའི་ཚོང་ལས་ཕྱོགས་ནས་བསྡུ་རུབ་བྱས་པའི་འཛད་སྤྱོད་པའི་གཞི་གྲངས་ཁག་ཕྱིར་བསྒྲགས་བྱེད་སྲིད་པ་བརྗོད་ཡོད།</p>

<h3 id="བཀོལཆསཉིསབརྩེགས">བཀོལ་ཆས་ཉིས་བརྩེགས།:</h3>
<p><strong>སྤྱི་བཤད།:</strong>
བཀོལ་ཆས་ཉིས་བརྩེགས་ནི། བཀོལ་ཆས་ཁག་གི་ངོ་བཤུས་བཟོ་རུ་འཇུག་པའི་ཁྱད་ཆོས་ཤིག་ཡིན་ལ། ཁྱད་ཆོས་འདིའི་བྱེད་ནུས་ལ་བརྟེན་ནས། ཁ་པར་གཅིག་གི་སྟེང་ནས་བཀོལ་ཆས་ཤིག་དུས་མཉམ་དུ་ཕྱོགས་གཉིས་ནས་བཀོལ་ཆོག</p>

<ul>
  <li>ཨན་ཌོ་ཁ་པར་ཁ་ཤས་ལ་ཁྱད་ཆོས་འདི་དང་ཐོག་ནས་ཡོད་ལ། དེ་བཀོལ་སྤྱོད་བྱེད་པར་ནུས་ཡོད་བཟོ་དགོས། (ཐོག་མའི་ཡོ་ཆས་བཟོ་གྲྭས་མཁོ་འདོན་བྱས་ཡོད།)</li>
  <li>ཨན་ཌོ་ཁ་པར་ཁ་ཤས་ཀྱི་ནང་དུ། ཁྱད་ཆོས་འདི་བཀོལ་སྤྱོད་བྱེད་པར་མཉེན་ཆས་ཚོང་ཁང་ནས་ཕྱོགས་གསུམ་པའི་བཀོལ་ཆས་ཕབ་ལེན་བྱེད་དགོས།</li>
</ul>

<p><strong>བཀོལ་ཆས་ཉིས་བརྩེགས་དང་འབྲེལ་བའི་བདེ་འཇགས་ཀྱི་ཉེན་ཁ་གང་དག་ཡིན།</strong></p>
<ul>
  <li>བཀོོལ་ཆས་ཉིས་བརྩེགས་ཀྱི་ཁྱད་ཆོས་འདི་བཀོལ་སྤྱོད་བྱས་ན་ཉེན་ཁ་ཡོད་པའི་རྒྱུ་མཚན་ནི། ངོ་བཤུས་བཀོལ་ཆས་དེ་དག་ལ་བཀོལ་ཆས་ངོ་མའི་སྔར་ཡོད་ཀྱི་གསང་རྒྱ་དང་བདེ་འཇགས་ཀྱི་སྲིད་ཇུས་ལག་བསྟར་བྱེད་ཀྱི་མེད། བཀོལ་ཆས་ངོ་མས་ ངོ་བཤུས་བཀོལ་ཆས་ནང་དུ་བརྒྱུད་གཏོང་བྱས་པའི་གཞི་གྲངས་ཁག་གི་བདེ་འཇགས་ཀྱི་ལག་ལེན་ཁག་ཐེག་བྱེད་མི་ནུས། ཕྱོགས་གསུམ་པས་བཟོས་པའི་ངོ་བཤུས་བཀོལ་ཆས་མི་འདྲ་བར། ཐོག་མའི་ཡོ་ཆས་བཟོ་གྲྭས་བཀོལ་ཆས་ཉིས་བརྩེགས་ཀྱི་ཁྱད་ཆོས་མཁོ་སྤྲོད་བྱེད་སྐབས། ཁོང་ཚོས་བཀོལ་ཆས་ཉིས་བརྩེགས་ཀྱི་ཁྱད་ཆོས་དེ་བཀོལ་ཆས་ངོ་མ་བཟོ་བསྐྲུན་བྱེད་མཁན་གྱིས་བཀའ་འཁྲོལ་གནང་མེད་པས། བདེ་འཇགས་དང་གསང་རྒྱའི་དཀའ་ངལ་འཕྲད་ངེས་པའི་གསལ་བཤད་བྱེད་ངེས།</li>
  <li>གལ་ཏེ། བཀོལ་ཆས་ངོ་མ་བཟོ་བསྐྲུན་བྱེད་མཁན་གྱི་བཟོ་ལས་ཁག་གང་རུང་གིས་ཁྱེད་ཀྱིས་ཁོང་ཚོའི་བཀོལ་ཆས་ཀྱི་ངོ་བཤུས་བཀོལ་སྤྱོད་བྱེད་ཀྱི་ཡོད་པ་ཤེས་རྟོགས་བྱུང་ཚེ། ཁྱེད་རང་ཁོང་ཚོའི་དྲ་བའི་ཞབས་ཞུའི་ནང་ནས་གནས་སྐབས་རིང་བཀག་སྡོམ་བྱེད་སྲིད་ལ། ཁྱེད་རང་གིས་བཀོལ་ཆས་ངོ་མའི་ནང་ནས་ཐོ་ཁོངས་གསར་པ་གང་ཡང་བཟོ་མི་ཐུབ་བྱེད་ངེས།</li>
  <li>ངོ་བཤུས་བཀོལ་ཆས་ཁ་ཤས་ལ་སྤྱིར་བཏང་གི་སྤྱོད་སྒོ་ཙམ་མ་ཟད། མཉེན་འབུའི་ཉེན་ཁའང་ཡོད། དཔེར་ན། མེ་ཁི་ཧྥུ་རེ(McAfee)མཉེན་འབུ་ཚོད་ལྟ་ཁང་གིས་འདབ་ཆགས་བྱ(Flappy Bird)དང་འབྲེལ་བའི་ཁ་པར་ནང་གི་རོལ་རྩེད་བཀོལ་ཆས་ཀྱི་ངོ་བཤུས་༣༠༠ལྷག་གི་མ་དཔེ་ཕྱོགས་བསྡུས་བྱས་ཏེ་ཞིབ་འཇུག་བྱེད་དུས། དེ་དག་གི་ཁོངས་ཀྱི་བརྒྱ་ཆ་༨༠་ཙམ་གྱི་ནང་དུ་མཉེན་འབུ་བཅུག་ཡོད་པ་ཤེས་རྟོགས་བྱུང་ཡོད། ཁོང་ཚོའི་སྙན་ཐོའི་ནང་དུ། མཉེན་འབུའི་བྱེད་ནུས་ཁག་གི་ཁྲོད་དུ། འཛད་སྤྱོད་པའི་ཆོག་མཆན་མེད་པའི་ཐོག་ནས་མི་གཞན་ལ་ཁ་པར་གཏོང་བ་དང་། འཕྲིན་ཐུང་གཏོང་བ། སྒྲ་ལེན་པ། འབྲེལ་ཐོའི་གཞི་གྲངས་བསྡུ་རུབ་བྱེད་པ། སྡོད་གནས་རྗེས་འདེད་གཏོང་བ་སོགས་ཡོད་པ་གསལ་ཡོད། གནས་སྟངས་ཆེས་སྡུག་ཤོས་ཀྱི་ཁྲོད་དུ། མཉེན་འབུ་ལ་འཛད་སྤྱོད་པའི་ཁ་པར་རོ་ཐུ་བྱེད་པའི་ཆོག་མཆན་ཡོད་ལ། དེས་ཁ་པར་སྟེང་གི་མི་སྒེར་གྱི་གསང་བའི་གནས་ཚུལ་དང་ཁོང་གི་ཚོང་དོན་གྱི་བྱ་བཞག་དང་འབྲེལ་བའི་གཞི་གྲངས་ཡོངས་རྫོགས་སྟངས་འཛིན་བྱེད་པའི་ནུས་པ་སྤྲོད་ཀྱི་ཡོད། 
<img src="/assets/img/priv-in-mob-app/image2-2.jpg" alt="/assets/img/priv-in-mob-app/image2-2.jpg" /></li>
</ul>

<h3 id="བཀོལཆསགཅིགཡིནརུངམིངམིའདྲ-ཁྲེཁིཁྲོཁིདངཏིགཡིན-ཝེཆེཁྲིདངཝེཞིན">བཀོལ་ཆས་གཅིག་ཡིན་རུང་མིང་མི་འདྲ། (ཁྲེ་ཁི་ཁྲོ་ཁི་དང་ཏིག་ཡིན། ཝེ་ཆེ་ཁྲི་དང་ཝེ་ཞིན།)</h3>
<p><strong>སྤྱི་བཤད། :</strong>
རྒྱའི་བཟོ་ལས་ཁང་ཁག་ནི་འཛམ་གླིང་ནང་གི་བཀོལ་ཆས་གཅིག་ལ་་མིང་མི་འདྲ་གཉིས་བཏགས་སྟེ་འདོན་སྤེལ་བྱེད་མཁན་གཏེ་བོ་དེ་ཆགས་ཡོད། རྒྱ་ནང་ནས་བཟོས་པའི་བཀོལ་ཆས་ཤིག་ལ་མིང་མི་འདྲ་བ་འདོགས་དགོས་པའི་རྒྱུ་མཚན་གཙོ་བོ་གཉིས་ནི་གཤམ་གསལ་ལྟར།</p>

<p>༡ ༽	བཟོ་ལས་ཁང་གང་རུང་ལ་འཛམ་གླིང་གི་རྒྱལ་ཁབ་གཞན་པའི་སྐྱོན་བརྗོད་མ་ཕོག་པའི་ཕྱིར་དུ། རྒྱལ་སྤྱིའི་ངོ་བོ་ཅན་དུ་བསྒྱུར་བའི་བཀོལ་ཆས་ཁག་རྒྱལ་ཁབ་གཞན་པའི་དྲ་རྒྱའི་བདེ་འཇགས་བཅའ་ཁྲིམས་གཞིར་བཟུང་སྟེ། ལུགས་དང་མཐུན་པའི་གསང་རྒྱའི་སྲིད་ཇུས་རྒྱུན་འཁྱོངས་བྱེད་ཀྱི་ཡོད། མདོར་དེད་ན། སོ་སོའི་ཐོན་རྫས་ཁག་གིས་རྒྱལ་སྤྱིའི་ཁྲོམ་རའི་ནང་དུ་གོ་ས་ཆེན་པོ་འཛིན་ཐུབ་པའི་ཆེད་དུ་ཡིན།</p>

<p>༢ ༽ རྒྱལ་སྤྱིའི་འཁྱུག་དབྱངས་དང་རྒྱལ་ནང་གི་འཁྱུག་དབྱངས་གཉིས་ཀའི་ནང་དོན་ཁག་ས་གནས་རང་བཞིན་ཅན་དུ་བསྒྱུར་ཏེ། རྒྱ་ནང་དུ་ཐོ་འགོད་བྱས་པའི་འཁྱུག་དབྱངས་ཀྱི་ནང་དུ། རྒྱལ་སྤྱིའི་འཁྱུག་དབྱངས་ཀྱི་ནང་དོན་མི་མངོན་་པ་བཟོ་བ་དང་། དེ་བཞིན་དུ། རྒྱལ་སྤྱིའི་འཁྱུག་དབྱངས་བཀོལ་སྤྱོད་བྱེད་མཁན་ཚོས་རྒྱལ་ནང་གི་འཁྱུག་དབྱངས་ཀྱི་ནང་དོན་མཐོང་མི་ཐུབ་པ་བཟོ་བའི་ཆེད་དུ་ཡིན།</p>

<p>དེ་ལས་ལྡོག་སྟེ། རྒྱ་ནང་གི་སྐད་འཕྲིན་དང་རྒྱལ་སྤྱིའི་སྐད་འཕྲིན་ལྟ་བུར་མཚོན་ན། བཀོལ་ཆས་གཅིག་རྣམ་པ་མི་འདྲ་བ་གཉིས་སུ་བཟོས་པ་ཙམ་ཡིན། རྒྱལ་སྤྱིའི་འཁྱུག་དབྱངས་དང་རྒྱལ་ནང་གི་འཁྱུག་དབྱངས་གཉིས་ཀའི་ངོ་བོ་ལོགས་ཀ་ཡིན། ཁྱེད་ཀྱིས་མཉེན་ཆས་ཚོང་ཁང་ནས་རྒྱལ་སྤྱིའི་འཁྱུག་དབྱངས་དང་རྒྱལ་ནང་གི་འཁྱུག་དབྱངས་གཉིས་ཀའི་ནང་ནས་གང་རུང་གཅིག་མ་གཏོགས་ཕབ་ལེན་བྱེད་མི་ཐུབ། རྒྱ་ནང་གི་མཉེན་ཆས་ཚོང་ཁང་ནས་རྒྱལ་ནང་གི་འཁྱུག་དབྱངས་མ་གཏོགས་རྙེད་མི་ཐུབ་ལ། ཕྱི་རྒྱལ་གྱི་མཉེན་ཆས་ཚོང་ཁང་ནས་རྒྱལ་སྤྱིའི་འཁྱུག་དབྱངས་མ་གཏོགས་ཕབ་ལེན་བྱེད་མི་ཐུབ། གཅིག་མཚུངས་ཀྱི་འཕྲིན་ལམ་དང་ར་སྤྲོད་བྱས་ཟིན་པའི་ཐོ་ཁོངས་སོགས་འཚོལ་དུས། རྒྱལ་སྤྱིའི་འཁྱུག་དབྱངས་དང་རྒྱལ་ནང་གི་འཁྱུག་དབྱངས་གཉིས་ཀ་དོན་དངོས་ཐོག་མ་ལག་མི་འདྲ་བ་གཉིས་ཡིན་པ་མངོན་གསལ་ཡིན།</p>

<table>
  <tbody>
    <tr>
      <td><strong>དཔེ་མཚོན། :</strong></td>
    </tr>
    <tr>
      <td>རྒྱལ་སྤྱིའི་འཁྱུག་དབྱངས་ནང་གི་ད་ལྟའི་འཕྲིན་ལམ་གྲགས་ཆེ་ཤོས་ནི།‘LisaandLena,’ཟེར་བའི་ འཇར་མན་གྱི་མཚེ་མ་གཉིས་ཡིན་ལ། ཁོང་གཉིས་ལ་རྗེས་འདེད་བྱེད་མཁན་མི་གྲངས་ས་ཡ་༣༢་ལྷག་ཡོད། ཡིན་ནའང་། ཁྱེད་ཀྱིས་རྒྱལ་ནང་གི་འཁྱུག་དབྱངས་ཀྱི་ནང་དུ་‘LisaandLena’གཏགས་དུས། རྗེས་འདེད་གཏོང་མཁན་༡༠༢་ཙམ་དང་། བརྙན་ཁ་ཤས་ལས་མེད་པའི་ར་སྤྲོད་བྱས་མེད་པའི་ཐོ་ཁོངས་ཤིག་མ་གཏོགས་མི་རྙེད། དེ་བཞིན་དུ། ཁྱེད་ཀྱིས་རྒྱལ་ནང་གི་འཁྱུག་དབྱངས་ནང་གི་རྗེས་འདེད་པ་ས་ཡ་༥༢་ལྷག་ཡོད་པའི་ཁྲིན་ཧིག(陈赫) ཟེར་བའི ཐོ་ཁོངས་གྲགས་ཆེ་ཤོས་དེ་ལ་བརྙན་༦༢་ཡོད། ཡིན་ནའང་། རྒྱལ་སྤྱིའི་འཁྱུག་དབྱངས་ཀྱི་ནང་དུ་ཁྲིན་ཧིག(陈赫)ཞེས་གཏགས་ཏེ་བཙལ་ཚེ། ར་སྤྲོད་བྱས་མེད་པའི་ཐོ་ཁོངས་ཁ་ཤས་ཤིག་མ་གཏོགས་གང་ཡང་མི་རྙེད།</td>
    </tr>
  </tbody>
</table>

<p>ངས་ཁྱེད་ལ་རྒྱལ་ནང་གི་འཁྱུག་དབྱངས་བཀོལ་སྤྱོད་མི་བྱེད་པའི་རེ་སྐུལ་ཞུ་ཡི་ཡོད། གང་ཡིན་ཞེ་ན། དེའི་ནང་དུ་ཁྱེད་རང་སྒེར་གྱི་གནས་ཚུལ་དང་གཞི་གྲངས་ཁག་ཉར་ཚགས་བྱེད་ཀྱི་ཡོད་སྟབས། གཞུང་གི་འབྲེལ་ཡོད་སྡེ་ཁག་གིས་ཁྱེད་ཀྱིས་བཏང་བའི་ཆ་འཕྲིན་གྱི་ནང་དུ་གནད་ཚིག་ཡོད་པའམ། ཁྱེད་རང་ཉེན་ཁ་ཅན་ལ་ངོས་འཛིན་བྱས་ཚེ། ཁོང་ཚོས་བཟོ་ལས་ཁང་ལ་ཁྱེད་ཀྱི་གཞི་གྲངས་རྩིས་སྤྲོད་བྱེད་དགོས་པའི་རེ་འདུན་བཏོན་ཏེ་ཁྱེད་ཀྱི་ཐོག་ཏུ་གསང་མྱུལ་བྱེད་ངེས།</p>

<h3 id="སྟབསབདེདངགསངརྒྱ">སྟབས་བདེ་དང་གསང་རྒྱ།:</h3>
<p><strong>སྤྱི་བཤད།:</strong>
འཕྲུལ་རིག་ལག་རྩལ་དང་དྲ་ཐོག་གི་ཞབས་ཞུ་ཁག་ཤུགས་ཆེར་དར་ཁྱབ་ཕྱིན་པ་ལ་བརྟེན་ནས། འཛམ་གླིང་ཁྱོན་ཡོངས་ཀྱི་འཕྲུལ་རིག་བཟོ་ལས་ཁང་ཁག་གི་ཚོང་ལས་ཀྱི་མ་དཔེ་ལ་འགྱུར་ལྡོག་འགྲོ་ཡི་ཡོད། ཚན་རྩལ་གྱི་དུས་རབས་འདིའི་ནང་གི་འཕྲུལ་རིག་བཟོ་ལས་ཁང་ཆེ་ཁག་གི་གཞི་རྩའི་ངོས་གཉིས་ནི་གཤམ་གསལ་ལྟར་ཡིན།</p>

<p>༡ ༽ དྲ་ཚིགས་དང་བཀོལ་ཆས་ཀྱི་སྡིངས་ཆ་ཁག་བརྒྱུད་དེ། བཟོ་ལས་ཁང་རང་ཉིད་ཀྱི་ཐོན་རྫས་དང་ཞབས་ཞུ་སྣ་ཚོགས་ཧ་ཅང་སྟབས་བདེ་པོ་དང་། ངན་ལོབས་སུ་འགྲོ་བའི་ཁོར་ཡུག་ཅིག་ཇི་ལྟར་བསྐྲུན་དགོས་མིན་དང་།</p>

<p>༢ ༽ འཛམ་གླིང་ཡོངས་ཀྱི་སྲིད་གཞུང་ཁག་དང་མི་སྒེར་བ་ཚོས་འཛད་སྤྱོད་པའི་གཞི་གྲངས་ཀྱི་གསང་རྒྱའི་ཐོག་ལ་དོ་ཁུར་ཆེན་པོ་བྱེད་ཀྱི་ཡོད་པ་ལ་བརྟེན་ནས། བཟོ་ལས་ཁང་གིས་འཛད་སྤྱོད་པའི་གསང་རྒྱ་དང་བདེ་འཇགས་ཆེ་རུ་བཏང་སྟེ། ཡིད་ཆེས་དང་བློས་འགེལ་ཆོག་པའི་ཚད་གཞི་ངེས་ཅན་ཞིག་ཇི་ལྟར་གཏན་འཁེལ་བྱེད་དགོས་མིན་ཐོག་ལ་ཤུགས་སྣོན་རྒྱག་གི་ཡོད།</p>

<p>དེང་གི་ཚན་རྩལ་གྱི་དུས་རབས་འདིར། ང་ཚོས་རང་ཉིད་ཀྱི་ལས་དོན་ཁག་ཆེས་མགྱོགས་ཤོས་དང་། ཆེས་ལས་སླ་ཤོས། ཆེས་སྟབས་བདེ་ཤོས་ཀྱི་ཐོག་ནས་སྒྲུབ་པར་འབད་བརྩོན་བྱེད་ཀྱི་ཡོད། ང་ཚོས་འབད་རྩོལ་ཆེན་པོ་བྱེད་མ་དགོས་པར་སོ་སོ་རང་ཉིད་ཀྱི་ཁ་པར་དང་རྩིས་འཕྲུལ་གྱི་སྟེང་ནས་མཛུབ་གནོན་ཐེངས་ཁ་ཤས་ཀྱིས་འཛམ་གླིང་གི་ས་ཕྱོགས་གང་ས་ནས་སྟབས་བདེའི་ངང་དངུལ་འཛིན་སྤྲོད་པ། དྲ་ཐོག་ནས་ཅ་ལག་ཉོ་བ། གླ་གཏོང་རླངས་འཁོར་གྱི་ཞབས་ཞུ། དྲ་ཐོག་གི་ཁྱབ་བསྒྲགས། འཕྲུལ་རྩལ་གྱི་ནང་དོན་གསར་བསྐྲུན་སོགས་བྱེད་ཀྱི་ཡོད། ཚོང་དོན་བཟོ་ལས་ཁང་དང་འཕྲུལ་རིག་བཟོ་ལས་ཁང་ཁག་གིས་དྲ་ལམ་གྱི་དགོས་མཁོ་འདི་དག་ལ་རིན་འབབ་ཁྱད་མཚར་ཞིག་སྤྲོད་ཀྱི་ཡོད། དེའི་རིན་དོད་ནི་ང་ཚོའི་སྒེར་གྱི་གཞི་གྲངས་རེད། ང་ཚོར་སྒེར་གྱི་ངོ་བོར་བསྒྱུར་བའི་ཞབས་ཞུ་ཁག་མཁོ་སྤྲོད་བྱེད་པའི་ཆེད་དུ། ཁོང་ཚོས་ངེད་ཅག་གི་དྲ་ལམ་གྱི་ཤུལ་རྗེས་བེད་སྤྱད་དེ། ང་ཚོར་དམིགས་གཏད་རང་བཞིན་གྱི་ཁྱབ་བསྒྲགས་སྟོན་གྱི་ཡོད།</p>

<p>ང་ཚོས་དྲ་ཚིགས་ཁག་དང་བཀོལ་ཆས་ཁག་གི་སྟེང་དུ་རང་ཉིད་སྒེར་གྱི་གཞི་གྲངས་ཡར་འཇུག་བྱེད་སྐབས། དྲ་ཚིགས་དང་བཀོས་ཆས་ཁག་གི་བཀོལ་སྤྱོད་ཀྱི་ཆ་རྐྱེན་དང་སྒྲིག་གཞི་ཁག་རྩ་བ་ནས་ཀློག་གི་མེད། ང་ཚོས་རང་ཉིད་ཀྱི་མིང་དང་། ཡིག་ཟམ་ཨང་གྲངས། ཁ་པར་ཨང་གྲངས། སྡོད་གནས་ཁ་བྱང་སོགས་བཟོ་ཚོང་ཁང་ཞིག་གི་དྲ་གནས་སུ་ཡར་འཇུག་བྱེད་སྐབས། བཟོ་ཚོང་ཁང་དེའི་གསང་རྒྱའི་སྲིད་ཇུས་ཀྱང་ཀློག་གི་མེད། དེ་ལྟར་བྱེད་ཀྱི་ཡོད་པའི་རྒྱུ་མཚན་ནི། ང་ཚོ་སྟབས་གང་བདེ་ལ་མགོ་འཁོར་བ་མ་གཏོགས། རང་ཉིད་ཀྱི་གསང་རྒྱ་དང་བདེ་འཇགས་ལ་རྩ་བ་ནས་བསམ་བློ་གཏོང་གི་མེད་པའི་རྐྱེན་གྱིས་རེད། ང་ཚོས་ཁྱབ་ཆེ་ནས་གཞི་གྲངས་ཀྱི་ཤུགས་རྐྱེན་མཐོང་ཐུབ་ཀྱི་མེད།</p>

<p>སྐད་འཕྲིན་དང་སྐད་འཕྲིན་ནང་གི་མཉེན་ཆས་ཆུང་ཆུང་ཁག་ལ་སོ་སོའི་སྒེར་གྱི་གཞི་གྲངས་རྩིས་འབུལ་དང་མགོ་འདོགས་ཞུས་ན། དེས་ང་ཚོའི་མི་ཚེར་སྟབས་བདེའི་ཆ་རྐྱེན་བསྐྲུན་གྱི་ཡོད་རུང་། ཕར་སྤྲོད་ཚུར་ལེན་གྱི་ཉོ་ཚོང་མེད་ན་དེ་འདྲ་ཞིག་གཏན་ནས་ཡོང་ཐབས་མེད། ཁྱེད་ཀྱིས་ཞབས་ཞུ་འདིའི་རིགས་རག་པའི་ཆེད་དུ། རང་ཉིད་སྒེར་གྱི་གནས་ཚུལ་མཁོ་སྤྲོད་བྱེད་རྒྱུའི་ཁས་ལེན་བྱེད་སྐབས། ཁྱེད་རང་སྐད་འཕྲིན་གྱི་སྡིངས་ཆའི་ཐོག་ཏུ་སླེབས་ཐེངས་རེར། ཁྱེད་རང་མི་གཞན་གྱི་སོ་ལྟའི་འོག་ཏུ་གནས་ཡོད། ཁྱེད་རང་གི་དྲ་ཐོག་གི་ཤུལ་རྗེས་རྗེས་འདེད་བཏང་ན། དེས་སྲིད་གཞུང་ལ་གནས་ཚུལ་བཀག་སྡོམ་དང་གསང་མྱུལ་གྱི་ཐབས་རྩལ་ཡར་རྒྱས་གཏོང་བར་རོགས་འདེགས་བྱེད་ཀྱི་ཡོད། སྐད་འཕྲིན་རིན་མེད་ཡིན་ཡང་། དེ་ལ་ག་དུས་ཡིན་ཡང་རིན་དོད་ངེས་ཅན་ཞིག་སྤྲོད་དགོས་ཀྱི་ཡོད། ཁྱེད་ཀྱིས་ཚོང་རྫས་ཤིག་ལ་རིན་པ་སྤྲོད་ཀྱི་མེད་ཚེ། ཁྱེད་རང་ཚོང་རྫས་དེ་ཡིན་ཟེར་སྲོལ་ཡོད་པ་བཞིན། སྐད་འཕྲིན་བཀོལ་སྤྱོད་བྱེད་པར་རིན་པ་གང་ཡང་སྤྲོད་དགོས་ཀྱི་མེད་ཀྱང་། སྐད་འཕྲིན་གྱིས་ཁྱེད་རང་གི་གཞི་གྲངས་ཚོང་རྫས་སུ་བསྒྱུར་ཏེ་ཁེ་སྤོགས་བཟོ་ཡི་ཡོད་ལ། དུས་མཚུངས་སུ་ཁྱེད་ཀྱི་དྲ་ཐོག་གི་བྱེད་སྒོ་ཁག་ལ་སྟངས་འཛིན་བྱེད་ཀྱི་ཡོད།</p>

<p>དེང་གི་ཚན་རྩལ་གྱི་དུས་རབས་འདིའི་ནང་གི་གལ་ཆེའི་དོན་གནད་ཅིག་ནི། སྟབས་བདེ་དང་གསང་རྒྱའི་གཉིས་ཀའི་བར་ནས་དབུ་མའི་ལམ་ཁ་ཞིག་འཚོལ་རྒྱུ་དེ་ཡིན། འཛམ་གླིང་གི་འཕྲུལ་རིག་བཟོ་ལས་ཁང་གྲགས་ཆེ་ཤོས་ཁག་གི་དྲ་ཐོག་གི་སྟབས་བདེའི་ཞབས་ཞུ་ཁག་གི་ཁེ་ཕན་ལོངས་སུ་སྤྱོད་སྐབས་རང་ཉིད་ཀྱི་གསང་རྒྱར་དོ་ཕོག་མ་ཤོར་བ་བྱས་པའི་ཐོག་ནས་དོ་མཉམ་དང་སྙོམ་སྒྲིག་བྱེད་པར་འབད་བརྩོན་བྱེད་དགོས། ག་དུས་ཡིན་ཡང་། སོ་སོའི་དྲ་རྒྱ་བཤེར་ཆས་ནང་གི་དྲ་མྱུལ་གྱི་ལོ་རྒྱུས་གཙང་གསུབ་དང་། རྗེས་འདེད་བཀག་འགོག་གི་ཁ་སྣོན་ཡོ་ཆས་སྤྱོད་པའི་དྲ་ཐོག་གི་ལག་ལེན་ཡག་ཤོས་ཁག་ལག་བསྟར་བྱེད་དགོས། གལ་ཆེ་ཤོས་ནི། བཟོ་ལས་ཁང་གང་རུང་གི་ཐོན་རྫས་ཀྱི་ནང་དུ་རང་ཉིད་སྒེར་གྱི་གཞི་གྲངས་ཁག་ཐོ་འགོད་བྱེད་སྐབས། བཟོ་ཚོང་ཁང་དེའི་ཐོན་རྫས་བཀོལ་སྤྱོད་ཀྱི་ཆ་རྐྱེན་དང་གསང་རྒྱའི་སྲིད་ཇུས་ཧ་གོ་བར་བྱེད་རྒྱུ་དེ་གལ་ཆེ་ཤོས་ཡིན། དྲ་ཐོག་ཏུ་རང་ཉིད་ཀྱི་རྐང་རྗེས་དང་སྒེར་གྱི་གནས་ཚུལ་ཇི་ཙམ་གྱིས་ཉུང་བ་བཞག་ན། མི་གཞན་གྱིས་ཁྱེད་ཀྱི་གཞི་གྲངས་བཀོལ་སྤྱོད་ལོག་པ་བྱེད་པའི་གོ་སྐབས་དེ་ཙམ་གྱིས་ཆུང་བ་ཡོད།</p>

</article>
<!--

<aside class="related">
  <h3>Related posts</h3>
  <ul class="related-posts">
    
      <li>
        <a href="/2022/12/13/personal-com-pro_p16/">
          མི་སྒེར་གྱི་འབྲེལ་མཐུད་ཀྱི་གྲོས་མཐུན།
          <small><time datetime="2022-12-13T00:00:00+05:30">13 Dec 2022</time></small>
        </a>
      </li>
    
      <li>
        <a href="/2022/11/15/privacy-in-mobile-app_p30/">
          ཁ་པར་ནང་གི་བཀོལ་ཆས་ཀྱི་གསང་རྒྱ།
          <small><time datetime="2022-11-15T00:00:00+05:30">15 Nov 2022</time></small>
        </a>
      </li>
    
      <li>
        <a href="/2022/11/15/privacy-in-mobile-app_p29/">
          ཁ་པར་ནང་གི་བཀོལ་ཆས་ཀྱི་གསང་རྒྱ།
          <small><time datetime="2022-11-15T00:00:00+05:30">15 Nov 2022</time></small>
        </a>
      </li>
    
  </ul>
</aside>

-->
      </main>

      <footer class="footer">
        <small>
          &copy;
          <time datetime="2022-12-13T10:45:53+05:30"
            >2022</time
          >. All rights reserved.
        </small>
      </footer>
    </div>

    
  </body>
</html>
