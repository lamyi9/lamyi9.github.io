<!DOCTYPE html>
<html lang="en" data-theme="dark-poole">
  <head>
  <meta charset="UTF-8">
  <meta name="viewport" content="width=device-width, initial-scale=1.0">

  <title>
    
      ཁ་པར་བརྒྱུད་ནས་ཁྱེད་རང་རྗེས་འདེད་གཏོང་ཐུབ། &middot; lamyig
    
  </title>

  <link rel="stylesheet" href="/styles.css">
  <link rel="apple-touch-icon-precomposed" sizes="144x144" href="assets/apple-touch-icon-precomposed.png">
  <link rel="shortcut icon" href="/assets/favicon.ico">
  <link rel="alternate" type="application/atom+xml" title="lamyig" href="atom.xml">

  <!-- Begin Jekyll SEO tag v2.6.1 -->
<meta name="generator" content="Jekyll v4.1.1" />
<meta property="og:title" content="ཁ་པར་བརྒྱུད་ནས་ཁྱེད་རང་རྗེས་འདེད་གཏོང་ཐུབ།" />
<meta name="author" content="Mark Otto" />
<meta property="og:locale" content="en_US" />
<meta name="description" content="p-24" />
<meta property="og:description" content="p-24" />
<link rel="canonical" href="http://localhost:4000/2022/10/12/device-can-track-u_p24/" />
<meta property="og:url" content="http://localhost:4000/2022/10/12/device-can-track-u_p24/" />
<meta property="og:site_name" content="lamyig" />
<meta property="og:type" content="article" />
<meta property="article:published_time" content="2022-10-12T00:00:00+05:30" />
<script type="application/ld+json">
{"@type":"BlogPosting","headline":"ཁ་པར་བརྒྱུད་ནས་ཁྱེད་རང་རྗེས་འདེད་གཏོང་ཐུབ།","dateModified":"2022-10-12T00:00:00+05:30","datePublished":"2022-10-12T00:00:00+05:30","author":{"@type":"Person","name":"Mark Otto"},"mainEntityOfPage":{"@type":"WebPage","@id":"http://localhost:4000/2022/10/12/device-can-track-u_p24/"},"description":"p-24","url":"http://localhost:4000/2022/10/12/device-can-track-u_p24/","@context":"https://schema.org"}</script>
<!-- End Jekyll SEO tag -->

  
  <!-- Google tag (gtag.js) -->
<script async src="https://www.googletagmanager.com/gtag/js?id=G-MQYZXLQ7S1"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-MQYZXLQ7S1');
</script>
</head>


  <body>
    <div class="container content">
      <header class="masthead">
        <h3 class="masthead-title">
          <a href="/" title="མདུན་ངོས།"> མདུན་ངོས།</a>

          <nav class="nav">
            
          </nav>
        </h3>
     
      </header>

      <main>
        <article class="post">
  <h1 class="post-title">ཁ་པར་བརྒྱུད་ནས་ཁྱེད་རང་རྗེས་འདེད་གཏོང་ཐུབ།</h1>
  <time datetime="2022-10-12T00:00:00+05:30" class="post-date">12 Oct 2022</time>
  <p><strong><em>དམིགས་ཡུལ།</em></strong> :ཁ་པར་ལ་དུས་མཉམ་གཅིག་ཏུ་ཁྱེད་རང་རྗེས་འདེད་གཏོང་བ་དང་ལྐོག་ཉན་བྱེད་པའི་ནུས་པ་ཡོད། ཁ་པར་གྱིས་ང་ཚོའི་རྒྱབ་ནས་ག་རེ་བྱེད་ཀྱི་ཡོད་མེད་འཛད་སྤྱོད་པས་ངོས་འཛིན་ཐུབ་རྒྱུ་དེ་གལ་ཆེན་པོ་ཡིན། སློབ་ཐུན་འདིའི་ནང་དུ་ང་ཚོས་ཁ་པར་གྱི་སྐྱོན་ཆའི་སྐོར་ཤེས་རྟོགས་ཐུབ་ལ། ཇི་ལྟར་མི་གཞན་གྱིས་ཁྱེད་རང་ངོས་འཛིན་དང་རྗེས་འདེད། གསང་མྱུལ་སོགས་བྱེད་མ་ཐུབ་པ་བཟོ་དགོས་མིན་སྐོར་སློབ་ཐུབ།
***</p>
<h3 id="ཁཔརགྱིསཁྱེདརངརྗེསའདེདགཏོངཐུབ">ཁ་པར་གྱིས་ཁྱེད་རང་རྗེས་འདེད་གཏོང་ཐུབ།</h3>
<p>ཁ་པར་གྱི་བྱང་བུ་ཉོ་སྐབས། མི་སྒེར་གྱི་རུས་མིང་དང་། སྐྱེས་ཚེས། སྡོད་གནས་ཁ་བྱང་སོགས་ཁ་པར་བརྗེ་ལེན་ལྟེ་གནས་སུ་ཐོ་འགོད་བྱེད་ཀྱི་ཡོད། དེར་བརྟེན། ཁྱེད་ཀྱིས་ཁ་པར་ཞིག་གཏོང་བའི་སྐབས་སུ། ཁ་པར་བརྡ་རྟགས་ཀྱི་ལྕགས་སྡོང་གིས་ཁྱེད་ཀྱི་རྒྱལ་སྤྱིའི་ཁ་པར་ཡོ་ཆས་ཀྱི་ངོ་རྟགས་(IMEI)དང་རྒྱལ་སྤྱིའི་ཁ་པར་འཛད་སྤྱོད་པའི་ངོ་རྟགས་(IMSI)གཉིས་ཀྱི་ཟིན་ཐོ་ཉར་ཚགས་བྱེད་ཀྱི་ཡོད་ལ། དེ་བརྒྱུད་ནས་མ་འོངས་པར་ཁྱེད་རང་ངོས་འཛིན་བྱེད་ནུས།</p>

<p>རྒྱལ་སྤྱིའི་ཁ་པར་འཛད་སྤྱོད་པའི་ངོ་རྟགས་(IMSI)་ནི་ཅི་ཞིག་ཡིན།</p>

<p>IMSI འམ། རྒྱལ་སྤྱིའི་ཁ་པར་འཛད་སྤྱོད་པའི་ངོ་རྟགས་ནི། ཁ་པར་འཛད་སྤྱོད་པ་དང་འབྲེལ་བའི་ཐུན་མིན་གྱི་ ID ཨང་གྲངས་ཤིག་ཡིན། ཨང་གྲངས་དེ་ཁ་པར་གྱི་བྱང་བུའི་ནང་དུ་ཉར་ཚགས་བྱས་ཡོད་ལ། དེས་འཛད་སྤྱོད་པའི་གནས་ཚུལ་ཆ་ཚང་ངོས་འཛིན་བྱེད་ནུས།</p>

<p><img src="/assets/img/dctu/image3.png" alt="/assets/img/dctu/image3.png" />
<strong>IMEI</strong> འམ། རྒྱལ་སྤྱིའི་ཁ་པར་ཡོ་ཆས་ཀྱི་ངོ་རྟགས་ནི། ཁ་པར་(འཁོར་སྐར་ཁ་པར་ཡང་ཚུད)ངོས་འཛིན་བྱེད་སྤྱད་ཀྱི་ཐུན་མོང་མ་ཡིན་པའི་ཨང་གྲངས་ཤིག་ཡིན།</p>

<p><img src="/assets/img/dctu/image1-300x178.png" alt="/assets/img/dctu/image1-300x178.png" />
རྒྱལ་སྤྱིའི་ཁ་པར་འཛད་སྤྱོད་པའི་ངོ་རྟགས་དང་རྒྱལ་སྤྱིའི་ཁ་པར་ཡོ་ཆས་ཀྱི་ངོ་རྟགས་གཉིས་ཇི་ལྟར་འབྲེལ་བ་ཆགས་ཀྱི་ཡོད།</p>

<p>ཁྱེད་ཀྱིས་བྱང་བུ་ཐོ་འགོད་བྱས་ཏེ་བཀོལ་སྤྱོད་བྱེད་འགོ་བཙུགས་མཚམས། རྒྱལ་སྤྱིའི་ཁ་པར་འཛད་སྤྱོད་པའི་ངོ་རྟགས་དང་རྒྱལ་སྤྱིའི་ཁ་པར་ཡོ་ཆས་ཀྱི་ངོ་རྟགས་གཉིས་རང་འགུལ་གྱི་ཐོག་ནས་ཕན་ཚུན་ལ་སྦྲེལ་ཏེ། ཁ་པར་བྱང་བུའི་གཞི་གྲངས་མཛོད་ནང་དུ་ཐོ་འགོད་བྱེད་ཀྱི་ཡོད། གལ་ཏེ། ཁྱེད་ཀྱིས་རང་ཉིད་མི་གཞན་པའི་གསང་མྱུལ་གྱི་འོག་ཏུ་ཤོར་བའི་དོགས་པ་བྱུང་ཚེ། ཁ་པར་གྱི་བྱང་བུ་བརྗེས་པ་ཙམ་གྱིས་མི་འགྲིག་པར། ཁ་པར་ཡང་བརྗེ་དགོས།</p>

<h3 id="imei-དང-imsi-ལྕགསསྡོངགིཟིནཐོ">IMEI དང་ IMSI ལྕགས་སྡོང་གི་ཟིན་ཐོ།</h3>
<p>འཛད་སྤྱོད་པ་ཞིག་གི་ཁ་པར་དེ་བརྡ་རྟགས་ཀྱི་ལྕགས་སྡོང་ལ་སྦྲེལ་དུས། བརྡ་རྟགས་ཀྱི་ལྕགས་སྡོང་གིས་མི་དེའི་ཁ་པར་གྱི་གནས་ཚུལ་ཡོངས་རྫོགས་ཉར་ཚགས་བྱེད་ཀྱི་ཡོད། གནས་ཚུལ་དེ་དག་གི་ཁོངས་སུ། IMEI དང་ IMSI ཁ་པར་བཏང་བའི་ཟིན་ཐོ། ID བརྡ་རྟགས་ཀྱི་ལྕགས་སྡོང་གི་ས་གནས་སོགས་ཚུད་ཡོད།</p>

<p>ཁ་པར་གྱི་དྲ་བས་ཇི་ལྟར་ལས་ཀ་བྱེད་ཀྱི་ཡོད།</p>

<p>ཁ་པར་གྱི་དྲ་བ་ཟེར་དུས། ཁ་པར་གྱི་བརྡ་རྟགས་ཀྱི་དྲ་བ་ལ་གོ་ཞིང་། བརྡ་རྟགས་ཀྱི་དྲ་བའི་དབྱིབས་ནི་མཐའ་དྲུག་ཅན་ཞིག་ཡིན། ས་ཁུལ་ཞིག་གི་ནང་དུ་བརྡ་རྟགས་འཛིན་བྱེད་ཀྱི་ལྕགས་སྡོང་ཉུང་མཐར་ཡང་གཅིག་ཡོད་ལ། དེས་རླུང་འཕྲིན་གྱི་འཁོར་ཤུགས་བཀོལ་གྱི་ཡོད། བརྡ་རྟགས་དེ་དག་ཕན་ཚུན་ལ་འབྲེལ་བ་བྱས་ཏེ་ཁ་པར་གཏོང་ལེན་བྱེད་དུ་འཇུག་གི་ཡོད། ཁ་པར་བརྡ་རྟགས་ཀྱི་ལྕགས་སྡོང་ཕན་ཚུན་སྦྲེལ་ཏེ་བརྡ་རྟགས་ཀྱི་ཆ་ཤས་ཁག་ཁ་པར་ལ་གཏོང་གི་ཡོད།</p>

<p><img src="/assets/img/dctu/image15.png" alt="/assets/img/dctu/image15.png" /></p>
<h3 id="ཁཔརགྱིསཁྱེདལརྗེསའདེདགཏོངཐུབ-">ཁ་པར་གྱིས་ཁྱེད་ལ་རྗེས་འདེད་གཏོང་ཐུབ། :</h3>
<p><strong>བརྡ་རྟགས་ཀྱི་ལྕགས་སྡོང་གི་ཟུར་གསུམ་མའི་བཀོད་པ།</strong>
བརྡ་རྟགས་ཀྱི་ལྕགས་སྡོང་གི་ཟུར་གསུམ་མའི་བཀོད་པ་ནི། ཁ་པར་གྱི་ས་གནས་གང་ཡིན་ངོས་འཛིན་བྱེད་ཐབས་ཀྱི་ཁྱབ་ཆེ་བའི་ལག་རྩལ་ཞིག་ཡིན། ཁ་པར་གྱི་བརྡ་རྟགས་དེ་ཉེ་འཁོར་དུ་ཡོད་པའི་བརྡ་རྟགས་ཀྱི་ལྕགས་སྡོང་གསུམ་དང་དེ་ལས་མང་བས་བཟུང་སྟེ་ཟུར་གསུམ་མའི་བཀོད་པ་དེར་བྱེད་ལས་རྩོམ་དུ་འཇུག་གི་ཡོད། བརྟ་རྟགས་གསུམ་ཕན་ཚུན་ལ་བསྣོལ་སྐབས་ཟུར་གསུམ་མའི་བཀོད་པ་དེ་འབྱུང་གི་ཡོད། བརྡ་རྟགས་ཀྱི་ལྕགས་སྡོང་གསུམ་གྱི་རྒྱང་ཐག་ལ་གཞིགས་ཏེ་ཁ་པར་གྱི་ས་གནས་ཚོད་དཔག་བྱེད་ཐུབ་ཀྱི་ཡོད།</p>

<p><img src="/assets/img/dctu/image6-300x276.png" alt="/assets/img/dctu/image6-300x276.png" /></p>

<h3 id="ཇིལྟརབྱསནདགཟོདརངཉིདསྲུངསྐྱོབབྱེདཐུབ">ཇི་ལྟར་བྱས་ན་ད་གཟོད་རང་ཉིད་སྲུང་སྐྱོབ་བྱེད་ཐུབ།</h3>
<p>ཁྱེད་ཀྱིས་གནད་འགག་ཡོད་པའི་གནས་ཚུལ་རིགས་གཞན་ལ་བརྒྱུད་བསྒྲགས་བྱེད་པའི་ཆེད་དུ་ཁ་པར་ཞིག་གཏོང་དགོས་ཚེ།</p>

<p>རང་ཉིད་ཀྱི་མིང་ཐོག་ལ་ཐོ་འགོད་བྱས་མེད་པ་དང་། དེ་སྔོན་གཏན་ནས་བཀོལ་མྱོང་མེད་པའི་ཁ་པར་དང་བྱང་བ་གསར་པ་བཀོལ་དགོས།་</p>

<p>རང་ཉིད་དང་ཐད་ཀར་འབྲེལ་བའི་སོ་སོའི་ཁྱིམ་དང་ལས་གནས་སོགས་མ་ཡིན་པའི་ས་གནས་གཞན་ལ་འགྲོ་དགོས།</p>

<p>ནམ་རྒྱུན་བཀོལ་སྤྱོད་བྱེད་ཀྱི་ཡོད་པའི་ཁ་པར་རང་ཉིད་དང་མཉམ་དུ་འཁྱེར་མི་རུང་།</p>

<p>ཁ་པར་བཏང་ཚར་བའི་རྗེས་སུ། ཁ་པར་དང་བྱང་བུ་གཉིས་ལོགས་ཀ་བཟོ་དགོས།</p>

<p>ཁ་པར་དང་བྱང་བུ་དེ་གཉིས་རྩ་བ་ནས་བསྐྱར་དུ་བཀོལ་སྤྱོད་མ་བྱེད།</p>

<p>གཞན་གྱི་རྗེས་འདེད་རིགས་འགོག་པར། ཁ་པར་ནང་ནས་བྱང་བུ་ཕྱི་ལ་བཏོན་རྗེས། ཁ་པར་གྱི་གློག་སྒོ་རྒྱག་དགོས།</p>

<p>དགོས་མཁོ་མེད་ཚེ། ཁ་པར་རྒྱུན་དུ་རང་ཉིད་དང་མཉམ་དུ་མ་འཁྱེར།</p>

<table>
  <tbody>
    <tr>
      <td><strong>གསལ་བཤད།</strong></td>
    </tr>
    <tr>
      <td>ཁ་པར་ནས་བྱང་བུ་ཕྱིར་བཏོན་པ་ཙམ་གྱིས། ཁྱེད་རང་མི་གཞན་གྱིས་རྩ་བ་ནས་རྗེས་འདེད་གཏོང་མི་ཐུབ་པ་མིན། རྒྱུན་དུ་རང་ཉིད་ཀྱི་འཕྲུལ་རིག་གི་འཕྲོད་བསྟེན་རྒྱུན་འཁྱོངས་དང་། ཉེན་སྲུང་གི་ལག་ལེན་ཡག་ཤོས་ཁག་ལག་བསྟར་བྱེད་རྒྱུ་དྲན་པར་བྱེད་དགོས། ཁྱེད་ཀྱི་ཁ་པར་གྱིས་བརྡ་རྟགས་འཛིན་གྱི་ཡོད་ཚེ། ཁྱེད་རང་གི་སྡོད་གནས་སྦ་གསང་བྱེད་ཐུབ་སའི་ལམ་ཁ་གང་ཡང་མེད། སྒེར་གྱི་ཚོགས་འདུ་དེའདྲར་མཉམ་ཞུགས་བྱེད་སྐབས། ཁ་པར་རང་ཉིད་དང་ལྷན་དུ་མ་འཁྱེར། གལ་ཏེ་རང་ཉིད་དང་ལྷན་དུ་ཡོད་ཚེ། ཁ་པར་གྱི་གློག་སྒོ་རྒྱག་པའམ། འཕུར་བསྐྱོད་ཀྱི་རྣམ་པའི་ཐོག་འཇོག་དགོས། གནས་སྟངས་ཧ་ཅང་ཛ་དྲག་ཡིན་ཚེ། རང་ཉིད་ཀྱི་ཁ་པར་བརྡ་རྟགས་འགོག་བྱེད་ཀྱི་ཁུག་མའི་ནང་འཇུག་དགོས། ཁུག་མ་དེའི་ནང་དུ་བཅུག་ཚེ། ཁ་པར་གྱི་ནང་ནས་བརྡ་རྟགས་ཕར་འགྲོ་ཚུར་འོང་བྱེད་མི་ཐུབ།</td>
    </tr>
  </tbody>
</table>

<p>### ཨ་རིའི་རྒྱལ་ཡོངས་བདེ་འཇགས་ལྷན་ཁང་གི་འབྲེལ་གཏུག་རྩད་གཅོད་དང་དཔེ་དབྱིབས་རྩད་གཅོད། 
ཨ་རིའི་རྒྱལ་ཡོངས་བདེ་འཇགས་ལྷན་ཁང་ནི། བརྡ་རྟགས་རིག་སྟོབས་ཟེར་བའི་རིག་ཚན་ཞིག་ལ་ཆེད་ལས་སློབ་སྦྱོང་བྱེད་མཁན་གྱི་ཨ་རིའི་གསང་བའི་ལྷན་ཁང་ཞིག་ཡིན་ལ། ལྷན་ཁང་འདིའི་ལས་འགན་གཙོ་བོ་ནི། རྒྱལ་ནང་དང་རྒྱལ་སྤྱིའི་ནང་གི་གསང་བའི་ལས་དོན་དང་། རྒྱལ་ཁབ་གཞན་གྱི་གསང་བའི་ལས་དོན་ལ་རྒོལ་བའི་དམིགས་ཡུལ་བཟུང་སྟེ། འཛམ་གླིང་ཁྱོན་ཡོངས་ཀྱི་ནང་དུ་གནས་ཚུལ་དང་གཞི་གྲངས་འཚོལ་སྡུད་དང་། དོ་དམ། ཐག་གཅོད་བྱེད་རྒྱུ་དེ་ཡིན།</p>

<p>དེ་ཡང་གསང་བའི་ཡིག་ཆ་དང་ཨ་རིའི་གསང་བའི་ལས་ཁུངས་ཀྱི་ལས་བྱེད་ཚོར་བཅར་འདྲི་བྱས་པའི་གནས་ཚུལ་ལ་གཞིར་བཞག་ན། ཨ་རིའི་རྒྱལ་ཡོངས་བདེ་འཇགས་ལྷན་ཁང་གིས་ཉིན་རེར་འཛམ་གླིང་ཁྱོན་ཡོངས་ཀྱི་ནང་གི་ཁ་པར་ཁག་ས་གནས་གང་དུ་ཡོད་མེད་ཀྱི་ཟིན་ཐོའི་གྲངས་འབོར་དུང་ཕྱུར་༥༠་ལྷག་བསྡུ་རུབ་བྱེད་ཀྱི་ཡོད་འདུག་ལ། ཁ་པར་གྱི་ཟིན་ཐོ་དེ་དག་གིས། ཨ་རིའི་བདེ་འཇགས་ལྷན་ཁང་ལ་མི་སྒེར་རེ་རེའི་འགུལ་བསྐྱོད་རྗེས་འདེད་དང་ཁོང་ཚོའི་སྤྱི་ཚོགས་འབྲེལ་ལམ་གསལ་བཤད་བྱེད་དུ་འཇུག་གི་ཡོད་པ་དེ་འདས་པའི་དུས་སུ་ང་ཚོའི་བློ་ཡུལ་ལ་ཤོང་དཀའ་བ་ཞིག་ཡིན།</p>

<p>ཟིན་ཐོ་དེ་དག་གིས་གཞི་གྲངས་ཀྱི་མཛོད་ཆེན་པོ་ཞིག་བསྐྲུན་གྱི་ཡོད་ལ། དེའི་ནང་དུ་འཛམ་གླིང་གི་ཁ་པར་དང་ཡོ་ཆས་ས་ཡ་བརྒྱ་ཕྲག་མང་པོའི་ས་གནས་སྐོར་གྱི་གནས་ཚུལ་ཉར་ཚགས་བྱེད་ཀྱི་ཡོད་སྐོར་དེ་སྔོན་ཨ་རིའི་རྒྱལ་ཡོངས་བདེ་འཇགས་ལྷན་ཁང་དུ་གན་རྒྱའི་ངོ་བོའི་ཐོག་ལས་ཀ་བྱས་མྱོང་མཁན་གྱི་ཨེ་སྒྲི་བིར་ཌི་ སི་ནོ་སྒྲིན་ལགས་གནས་ཚུལ་མཁོ་སྤྲོད་གནང་བའི་གསང་བའི་ཡིག་ཆའི་ནང་དུ་གསལ་ཡོད། གཞི་གྲངས་དབྱེ་ཞིབ་དང་འབྲེལ་བའི་ལས་འཆར་གསར་པ་ཁག་གིས་གསང་བའི་ཚོགས་སྡེ་དེར་མང་ཚོགས་ལྟ་སྐུལ་ཚོད་འཛིན་བྱེད་སྤྱད་ཀྱི་ལག་ཆ་མཁོ་སྤྲོད་བྱེད་ཀྱི་ཡོད།</p>

<h2 id="དྲབའིལུསཁམསབདེའཇགས">དྲ་བའི་ལུས་ཁམས་བདེ་འཇགས།</h2>
<p>5G དྲ་བའི་རྗེས་འདེད་ཀྱི་ནུས་པ། (ཉམས་ཞིབ་དང་ཟབ་སྦྱོང་།)</p>

<p>5G ཚན་རྩལ་དེ་དེ་སྔོན་གྱི་4Gདྲ་བ་དང་བསྡུར་ན་ཧ་ཅང་མགྱོགས་པ་ཡོད་རུང་། འཕྲུལ་རྩལ་འདི་ཐོན་གསར་པ་ཡིན་པ་གང་ཞིག་ལ། ཚོད་ལྟ་དང་ཞིབ་བཤེར་འདང་ངེས་བྱས་མེད་པས། དེའི་ཁོངས་ཀྱི་སྐྱོན་ཆ་ཁག་གིས་འཛད་སྤྱོད་པ་ཉེན་ཁའི་གནས་སུ་བསྐྱལ་ངེས། དེ་མ་ཟད། 5G ཚན་རྩལ་གྱིས་མི་སྒེར་གྱི་སྡོད་གནས་རྗེས་འདེད་གཏོང་བའི་གསང་བའི་མྱུལ་ཞིབ་ཀྱི་ནུས་ཤུགས་ཆེ་རུ་གཏོང་གི་ཡོད།</p>

<h3 id="ཇིལྟརཁྱེདཀྱིསྡོདགནསརྗེསའདེདགཏོངཐུབ-gps-རྗེསའདེད">ཇི་ལྟར་ཁྱེད་ཀྱི་སྡོད་གནས་རྗེས་འདེད་གཏོང་ཐུབ། (GPS རྗེས་འདེད།)</h3>
<p>གནའ་སྔ་མོའི་དུས་སུ། མི་ཚོས་གནམ་ལ་བལྟས་ཏེ་རང་ཉིད་ཀྱི་ལམ་ཁ་འཚོལ་སྲོལ་ཡོད། གནའ་བོའི་དུས་ཀྱི་གྲུ་པ་ཚོས་མཚན་མོའི་ནམ་མཁའི་དབྱིངས་ཀྱི་སྐར་ཚོམས་ལ་བལྟས་ཏེ་རང་ཉིད་གང་དུ་ཡོད་མེད་དང་གང་དུ་བགྲོད་ཀྱི་ཡོད་མེད་ཐག་གཅོད་བྱེད་ཀྱི་ཡོད།</p>

<p>རྒྱལ་སྤྱིའི་ཕྱོགས་སྟོན་མ་ལག་ལ་མཚོན་ན། མ་ལག་དེར་ཆ་ཤས་གསུམ་ཡོད་དེ། དེ་དག་ནི། མིས་བཟོས་སྲུང་སྐར་དང་། ས་ཚིགས། གཞི་གྲངས་བསྡུ་ལེན་འཕྲུལ་ཆས་བཅས་ཡིན། མིས་བཟོས་སྲུང་སྐར་གྱིས་གནའ་བོའི་དུས་སྐར་ཚོམས་དང་འདྲ་བར་དུས་ཚོད་ངེས་ཅན་གྱི་ནང་དུ་ཡོད་དགོས་ལ། ས་ཚིགས་ཀྱིས་རེ་ཌཱར་བེད་སྤྱད་དེ་ཁོང་ཚོ་ང་ཚོས་བསམ་པའི་གནས་དེར་་ཡོད་པའི་ཁག་ཐེག་བྱེད་ཀྱི་ཡོད། ཁྱེད་ཀྱི་ཁ་པར་དང་། རླངས་འཁོར། གྲུ་གཟིངས་སོགས་ཀྱི་ནང་དུ་ཡོད་པའི་གཞི་གྲངས་བསྡུ་ལེན་འཕྲུལ་ཆས་ཀྱིས་མིས་བཟོས་སྲུང་སྐར་གྱི་ཕྱོགས་ནས་བཏང་བའི་བརྡ་རྟགས་ལ་ཉན་གྱི་ཡོད། གཞི་གྲངས་བསྡུ་ལེན་འཕྲུལ་ཆས་ཀྱིས་ཁོང་ཚོ་ཐག་རིང་པོ་ག་ཚོད་ཡོད་མེད་རྩད་ཞིབ་བྱེད་ཀྱི་ཡོད།</p>

<p><img src="/assets/img/dctu/image4-768x432.png" alt="/assets/img/dctu/image4-768x432.png" />
གཞི་གྲངས་བསྡུ་ལེན་འཕྲུལ་ཆས་ཀྱིས་སོ་སོ་དང་མིས་བཟོས་སྲུང་སྐར་བཞིའམ་བཞི་ཡན་བར་གྱི་རྒྱང་ཐག་བརྩིས་བརྒྱབ་རྗེས། ཁྱེད་རང་གང་དུ་ཡོད་མེད་གསལ་པོ་ཤེས་ཀྱི་ཡོད། གཞི་གྲངས་བསྡུ་ལེན་འཕྲུལ་ཆས་ཀྱི་ཤུགས་ཚད་ཇི་ལྟར་ཆེ་ན། དེས་ཁྱེད་རང་གི་སྡོད་གནས་ངོ་མ་དེ་ལྟར་ངོས་འཛིན་ཞིབ་་བྱེད་ཐུབ་ཀྱི་ཡོད།</p>

<h3 id="ཁྱེདཀྱིསཁཔརགྱིསཇིལྟརཁྱེདལལྐོགཉནབྱེདཐུབ">ཁྱེད་ཀྱིས་ཁ་པར་གྱིས་ཇི་ལྟར་ཁྱེད་ལ་ལྐོག་ཉན་བྱེད་ཐུབ།</h3>
<p>ཁྱེད་ཀྱི་ཁ་པར་ནང་དུ་ཡོད་པའི་སྐད་སྦུག་ནི། ཁ་པར་ནང་གི་གཞི་རྩའི་ཆ་ཤས་ཤིག་ཡིན་ལ། དེ་མི་ཚོས་དུས་རྒྱུན་བེད་སྤྱད་དེ་ཕན་ཚུན་ལ་འབྲེལ་མཐུད་བྱེད་ཀྱི་ཡོད། བྱེད་ལས་དེ་གཅིག་པུ་ཙམ་མ་ཡིན་པར། མི་གཞན་གྱིས་ཁྱེད་ཀྱི་ཁ་པར་གྱི་སྐད་སྦུག་སྤྱད་དེ་རྟག་ཏུ་ཁྱེད་ཀྱི་བྱེད་སྒོ་ཁག་ལ་གསང་བའི་ཐོག་ནས་ལྐོག་ཉན་བྱེད་ཐུབ། ཁྱེད་ཀྱིས་དུས་རྟག་ཏུ་ཁ་པར་རང་ཉིད་དང་ལྷན་དུ་འཁྱེར་གྱི་ཡོད་ཚེ། ཁྱེད་ཀྱིས་སོ་སོའི་ནང་མི་ལ་སྐད་ཆ་བཤད་ཀྱི་ཡོད་ན་འདྲ། སོ་སོའི་ལས་ཀ་དང་འབྲེལ་བའི་བརྗོད་གཞི་ཐོག་ཏུ་ཁ་བརྡ་བྱེད་ཀྱི་རུང་། ཁ་པར་གྱིས་ཁྱེད་ཀྱི་ཁ་བརྡ་ཁག་ལ་ལྐོག་ཉན་བྱེད་ཀྱི་ཡོད་སྲིད།</p>

<p>སྤྱི་ལོ་༢༠༡༡་ལོར། ཀུ་ཤུ་བཟོ་ཚོང་ཁང་གིས་སེ་རེ་ཟེར་བའི་སྐད་སྒྲ་ངོས་འཛིན་གྱི་བྱེད་ནུས་དེ་ངོ་སྤྲོད་བྱས་ཡོད། དེའི་རྗེས་སུ། འཕྲུལ་རིག་བཟོ་ལས་ཁང་གཞན་ཁག་གིས་ཀྱང་་ཀུ་ཤུ་ཁ་པར་དང་གཅིག་མཚུངས་ལྟར། Alexa དང་། Google Assistant Bixby  Celia་སོགས་སྐད་སྒྲ་ངོས་འཛིན་གྱི་བྱེད་ནུས་འདོན་སྤེལ་གནང་ཡོད། ཡོ་ཆས་འདི་དག་གིས་དུས་རྒྱུན་དུ་ཁྱེད་ཀྱི་སྐད་ལ་ཉན་གྱི་ཡོད་ལ། ཁྱེད་ཀྱིས་རེ་སྐུལ་ཞིག་ཞུས་ཚེ། ཡོ་ཆས་ཀྱིས་ཁྱེད་རང་ངོས་འཛིན་བྱེད་ཐུབ་པས། ཁྱེད་ཀྱིས་དེ་མ་ཐག་ཁ་པར་གཏོང་བ་དང་། འཕྲིན་ཐུང་གཏོང་བ། དྲི་བ་འདྲི་བ། རང་ཉིད་ཀྱི་ཁ་པར་སྟངས་འཛིན་སོགས་བྱེད་ནུས།་</p>

<p>ཁྱེད་ཀྱི་ཁ་པར་གྱིས་ཁྱེད་རང་ལ་ལྐོག་ཉན་བྱེད་ཀྱི་ཡོད་པ་ང་ཚོས་ཐག་ཆོད་པའི་ཐོག་ནས་བཤད་ཐུབ་ཀྱི་ཡོད། ཁ་པར་གྱིས་རྟག་ཏུ་ཁྱེད་ལ་ཉན་གྱི་ཡོད་སྟབས། ཁྱེད་ཀྱིས་སོ་སོའི་ཁ་པར་ལ་མི་གང་རུང་ཞིག་ལ་ཁ་པར་གཏོང་བའི་རེ་སྐུལ་སྐད་ཀྱི་ལམ་ནས་ཞུས་ཚེ། ཁྱེད་ཀྱི་ཁ་པར་གྱིས་དེ་མ་ཐག་ཁ་པར་གྱི་འབྲེལ་ཐོའི་ཁོངས་ནས་མི་དེ་བཙལ་ཏེ་ཁ་པར་གཏོང་གི་ཡོད། སྤྱི་ལོ་༢༠༡༩་ལོའི་སྙན་ཐོ་ཞིག་གི་ནང་དུ། ཀུ་ཤུ་ཁ་པར་གྱི་སེ་རེ(Siri) ཟེར་བའི་སྐད་སྒྲ་ངོས་འཛིན་ཞབས་ཞུ་དེས། མཚམས་རེར་མི་ཚོའི་བར་གྱི་སྒེར་གྱི་ཁ་བརྡ་དང་། ཚོང་ལས་དང་འབྲེལ་བའི་གྲོས་བསྡུར། སྨན་པ་དང་ལྷན་དུ་བཤད་པའི་སྐད་ཆ་སོགས་ནོར་འཁྲུལ་གྱི་སྒོ་ནས་སྒྲ་ལེན་སྲིད་ལ། བླངས་པའི་སྒྲ་དེ་དག་སྐད་སྒྲ་དབྱེ་ཞིབ་ཀྱི་ཐད་ལ་གཙོ་འགན་བཞེས་མཁན་གྱི་གན་གྱའི་ལས་བྱེད་ཁག་ལ་བརྒྱུད་གཏོང་བྱེད་སྲིད། ཀུ་ཤུ་བཟོ་ཚོང་ཁང་གིས་འཛད་སྤྱོད་པ་ཚོར་དགོངས་དག་ཞུས་ཏེ། ཁོང་ཚོའི་སྲིད་ཇུས་ཡར་རྒྱས་གཏོང་རྒྱུའི་ཁས་ལེན་གནང་ཡོད། ཡིན་ནའང་། ཀུ་ཤུ་ནང་གི་སེ་རེའི་གྱོད་དོན་འདི་ནི་དམིགས་བསལ་གང་ཡང་མ་རེད། ཨ་མེ་ཛོམ་གྱི་ཨེ་ལེ་ཁི་རྫ(Alexa) དང་། ཧྭ་ཝེའི་སེ་ལེ་ཡ(Celia)་སོགས་ཀྱིས་ཀྱང་ཀུ་ཤུ་ཁ་པར་ནང་གི་སེ་རེ་དང་འདྲ་བའི་མ་ལག་གཅིག་མཚུངས་བཀོལ་གྱི་ཡོད།</p>

<p>ཁ་པར་ནང་གི་སྐད་སྒྲ་ངོས་འཛིན་གྱི་རོགས་རམ་དེར་ཕྱོགས་མང་པོ་ནས་ཁེ་ཕན་ཡོད་རུང་། དེས་ཁ་པར་ནང་གི་ཁ་བརྡ་དང་། ཁྱེད་ཀྱི་ཁ་པར་ལ་མཐུད་ཡོད་པའི་ཡོ་ཆས་གཞན། དེ་བཞིན། དྲ་རྒྱའི་འབྲེལ་མཐུད་སོགས་ཐེ་བའི་ཁྱེད་ཀྱི་བྱེད་སྒོ་ཡོངས་རྫོགས་ལ་ཉན་ཐུབ་ཀྱི་ཡོད།</p>

<p><strong>བཀོལ་ཆས་ཀྱི་སྐད་སྒྲའི་ཆོག་མཆན།</strong>
ང་ཚོས་བཀོལ་ཆས་ཤིག་ཐོག་མར་བཀོལ་བའི་སྐབས་སུ། བཀོལ་ཆས་དེས་ཁྱེད་ཀྱི་ཁ་པར་ནང་གི་སྐད་སྦུག་དང་། འབྲེལ་ཐོ། ལི་ཐོ་སོགས་བཀོལ་ཆོག་མིན་གྱི་ཆོག་མཆན་ཞུ་ངེས། ཁྱེད་ཀྱིས་བཀོལ་ཆས་ཤིག་ལ་ཆོག་མཆན་སྤྲད་ཚར་བའི་རྗེས་སུ། བཀོལ་ཆས་དེར་ཁྱེད་ཀྱིས་སྤྲད་ཚར་བའི་ཆོག་མཆན་ཁག་ཚོད་འཛིན་བྱེད་པའི་དབང་ཆ་ཆ་ཚང་ཡོད་པས། བཀོལ་ཆས་ཁག་གིས་ཁྱེད་ཀྱི་ངོས་ལེན་ཡོད་མེད་ལ་མ་ལྟོས་པར། ག་དུས་ཡིན་ཡང་ཆོག་མཆན་དེ་དག་བཀོལ་སྤྱོད་བྱེད་ཆོག 
དེང་གི་ཁྱད་ཆོས་སྣ་འཛོམས་ཅན་གྱི་ཁ་པར་བཀོལ་མཁན་ཚོས་ཁ་པར་ནང་གི་བཀོལ་ཆས་ཁག་ཅིག་གིས་ཁོང་ཚོའི་ཁ་བརྡ་ལ་ལྐོག་ཉན་བྱེད་ཀྱི་ཡོད་པར་དོགས་པ་བྱེད་ཀྱི་ཡོད། ཨ་རིའི་བྱང་ཤར་གཙུག་ལག་སློབ་ཆེན་གྱི་ཉམས་ཞིབ་གསར་པ་ཞིག་གི་ནང་དུ། ཨན་ཌོ་ཁ་པར་ནང་གི་བཀོལ་ཆས་ཁག་གིས་འཛད་སྤྱོད་པའི་ཁ་པར་ནང་གི་སྐད་སྦུག་སྤྱད་དེ་སྒྲ་ཕབ་རྗེས་དེ་དག་འཛད་སྤྱོད་པའི་ཆོག་མཆན་མེད་པའི་ཐོག་ནས་ཕྱོགས་གསུམ་པར་གཏོང་གི་ཡོད་པའི་བདེན་དཔང་རྙེད་མེད་ཀྱང་། བཀོལ་ཆས་ཁག་ཅིག་གིས་ཁྱེད་ཀྱི་བཀོལ་ཆས་གང་རུང་ནང་གི་བྱེད་སྒོ་དང་འབྲེལ་བའི་བརྙན་དང་པར་བླངས་པའི་ཁ་པར་གྱི་འཆར་ངོས་སོགས་ཁྱེད་རང་གི་ངོས་ལེན་མེད་པའི་ཐོག་ནས་ཕྱོགས་གསུམ་པར་གཏོང་གི་ཡོད་པ་ཤེས་རྟོགས་བྱུང་ཡོད།</p>

<p>ཉམས་ཞིབ་པ་ཚོས་ཨན་ཌོ་ཁ་པར་ནང་དུ་བཟོས་པའི་བཀོལ་ཆས་༡༧༠༠༠་ལྷག་ལ་དབྱེ་ཞིབ་བྱས་ཡོད་ལ། དེ་དག་གི་ཁྲོད་ཀྱི་བཀོལ་ཆས་༩༠༠༠་ལྷག་ལ་ཁ་པར་གྱི་སྐད་སྦུག་དང་པར་ཆས་བཀོལ་ཆོག་པའི་ཆོག་མཆན་ཐོབ་ཡོད་འདུག  དབྱེ་ཞིབ་བྱས་པའི་བཀོལ་ཆས་གང་གིས་ཀྱང་འཛད་སྤྱོད་པའི་ཁ་བརྡ་སྒྲ་ཕབ་སྟེ་ཕྱོགས་གསུམ་པར་བཏང་མེད་ཀྱང་། བཀོལ་ཆས་དེ་དག་གི་ཁྲོད་ཀྱི་ཁག་ཅིག་གིས་ཁ་པར་གྱི་འཆར་ངོས་ལྐོག་ནས་པར་བླངས་ཏེ་ཕྱོགས་གསུམ་པར་དེ་འབྲེལ་གྱི་གནས་ཚུལ་བརྒྱུད་གཏོང་བྱས་ཡོད་ངེས།</p>

<p>ཁ་པར་གཙོ་སྐྱོང་བར་ཁྱེད་ཀྱི་ཁ་པར་ནང་གི་ཁ་བརྡ་ལ་ཉན་པའི་ནུས་པ་ཡོད།</p>

<p>ཁ་པར་གཙོ་སྐྱོང་བས་ཁྱེད་ཀྱི་ཁ་པར་ནང་གི་ཁ་བརྡ་ཁག་སྒྲ་ཕབ་ཐུབ་ཀྱི་ཡོད་དམ།</p>

<p>ཁ་པར་གཙོ་སྐྱོང་བར་ཁྱེད་ཀྱི་ཁ་པར་ནང་གི་ཁ་བརྡ་ལ་ཁག་སྒྲ་ཕབ་ཐུབ་པའི་ནུས་པ་ཆ་ཚང་ཡོད་རུང་། ཁོང་ཚོས་ཁྱེད་ཀྱི་ཁ་བརྡ་ཡོད་ཚད་གང་བྱུང་དུ་སྒྲ་ལེན་མི་སྲིད། དོན་དངོས་ཐོག ཁོང་ཚོས་མིས་བཟོས་རིག་རྩལ་གྱི་རོགས་འདེགས་ལ་བརྟེན་ནས་རྣོ་ངན་ཅན་གྱི་ཐ་སྙད་རིགས་ངོས་འཛིན་བྱེད་ངེས་ལ། གལ་ཏེ་ཁྱེད་ཀྱི་ཁ་བརྡའི་ཁོངས་སུ་དེ་འདྲའི་ཁྲིམས་འགལ་གྱི་ཐ་སྙད་རིགས་ཡོད་ཚེ། ཁྱེད་ཀྱི་ཁ་པར་གྱི་འབྲེལ་མཐུད་དེ་མ་ཐག་གཅོད་ངེས་ལ། དེ་ནས་་ཉིན་ཁ་ཤས་རྗེས་སུ། སྐད་ཆ་དེ་བཤད་པའི་མཇུག་འབྲས་དང་ལེན་བྱེད་དགོས་ཀྱི་ཡོད། དེར་བརྟེན། རྣོ་ངར་ཅན་གྱི་ཐ་སྙད་རིགས་ཐད་ཀར་ཁ་པར་བརྒྱུད་ནས་བཤད་མི་རུང་བ་ངེས་པར་དུ་སེམས་ལ་འཛིན་དགོས།</p>

<p><strong>ཁྱེད་ཀྱི་ཡོ་ཆས་ཀྱིས་པར་ཆས་སྤྱོད་ཐུབ་ཀྱི་ཡོད།</strong>
ཁ་པར་ནང་གི་སྐད་སྦུག་དང་འདྲ་བར། པར་ཆས་ཀྱིས་ཀྱང་ཁྱེད་རང་གི་བདེ་འཇགས་ལ་ཉེན་ཁ་ཆེན་པོ་བཟོ་སྲིད། དང་ཐོག་ནས་ཁ་པར་ནང་དུ་བསྐྲུན་ཡོད་པའི་པར་ཆས་ཀྱིས་ཁྱེད་རང་དྲ་ཐོག་གི་འཇབ་རྒོལ་གྱི་གནོད་འཚེ་ཕོག་ཡུལ་ཞིག་ཏུ་བསྒྱུར་ངེས། གལ་ཏེ། འཇབ་རྒོལ་པ་ཞིག་ཁྱེད་ཀྱི་ཁ་པར་ནང་དུ་འཛུལ་ཚེ། ཁོས་རྒྱང་རིང་ནས་ཁྱེད་ཀྱི་ཁ་པར་གྱི་པར་ཆས་སྟངས་འཛིན་བྱེད་ནུས། བཀོལ་ཆས་རྫུན་མ་དང་། བཅོས་བསྒྱུར་བྱས་པའི་བཀོལ་ཆས། དེ་བཞིན་ཕྱོགས་གསུམ་པས་བཟོས་པའི་བཀོལ་ཆས་ཁག་གིས་ཀྱང་། འཛད་སྤྱོད་པའི་ངོས་ལེན་ཡོད་མེད་ལ་མ་ལྟོས་པར་ཁ་པར་གྱི་པར་ཆས་ལྐོག་ནས་སྤྱོད་ཐུབ་ཀྱི་ཡོད། བཀོལ་ཆས་ཀྱི་ཆོག་མཁན་ཁོངས་ནས། བཀོལ་ཆས་གང་དག་གིས་ཁྱེད་ཀྱི་ཁ་པར་གྱི་པར་ཆས་སྤྱོད་ཀྱི་ཡོད་མེད་ཞིབ་ལྟ་བྱས་ཏེ། བཀོལ་ཆས་བྱེ་བྲག་པ་གང་རུང་ལ་པར་ཆས་ཀྱི་ཆོག་མཆན་སྤྲོད་དགོས་པའི་རྒྱུ་མཚན་མཐོང་གི་མི་འདུག་ཚེ། བཀོལ་ཆས་དེར་པར་ཆས་ཀྱི་ཆོག་མཆན་མ་སྤྲོད།</p>

<p><strong>ཁ་པར་གྱི་གློག་སྒོ་བརྒྱབ་ཚེ། ཁ་པར་དོན་དངོས་ཐོག་སྒོ་རྒྱག་གི་ཡོད་དམ།</strong>
སྤྱིར་བཏང་གི་གནས་སྟངས་ཁྲོད་དུ། ཁྱེད་ཀྱི་ཁ་པར་གྱི་ནང་དུ་མཉེན་འབུ་གང་ཡང་མེད་པའམ། རུལ་སུངས་སུ་གྱུར་བའི་བཀོལ་ཆས་མེད་ཚེ། ཁ་པར་གྱི་གློག་སྒོ་རྒྱག་པའི་གནས་སྐབས་སུ། ཁ་པར་དོན་དངོས་ཐོག་སྒོ་རྒྱག་གི་ཡོད། འོན་ཀྱང་། ཁྱེད་ཀྱི་ཁ་པར་ནང་དུ་ནད་འབུ་འཛུལ་ཡོད་པའམ། ཁྱེད་ཀྱི་ཁ་པར་མི་གཞན་གྱི་སྟངས་འཛིན་འོག་ཏུ་ཤོར་ཡོད་ཚེ། ཁ་པར་གློག་སྒོ་རྒྱག་སྐབས། ནམ་རྒྱུན་ལྟར་ཁ་པར་གྱི་གློག་གཟིམ་ངེས་རུང་། ཁ་པར་གྱིས་ད་དུང་ཡང་བྱེད་ལས་རྩོམ་གྱི་ཡོད།</p>

<p>གནས་སྟངས་ཁ་ཤས་ཀྱི་ཁྲོད་དུ། ཁ་པར་གློག་སྒོ་བརྒྱབ་ཡོད་པའི་གནས་སྐབས་སུ། ད་དུང་ཚ་བོ་ཆགས་ཀྱི་ཡོད་པའི་ཚོར་སྣང་འབྱུང་ངེས་ལ། དེས་ཁྱེད་ཀྱི་ཁ་པར་ལ་མི་གཞན་གྱིས་འཇབ་རྒོལ་བྱས་ཡོད་པའམ། ཁ་པར་ནང་གི་གཞི་གྲངས་མི་གཞན་གྱིས་སྟངས་འཛིན་སྟངས་འཛིན་བྱས་ཡོད་པ་མཚོན་གྱི་ཡོད།</p>

<p>ཁྱེད་ཀྱི་གསང་བའི་གཞི་གྲངས་སྲུང་སྐྱོབ་བྱེད་ཐབས་ཀྱི་ལམ་ཁ་ཁག་ཅིག་ཡོད་པ་གཤམ་གསལ་ལྟར།</p>

<p>དང་པོ། ཁ་པར་འཚོལ་རྙེད་དང་རྒྱང་རིང་གཙང་གསུབ་ཀྱི་ཁྱད་ཆོས་སྒྲིག་བཟོ་བྱོས།</p>

<p>ཁྱེད་ཀྱིས་སོ་སོའི་ཀུ་ཤུ་དང་ཨན་ཌོ་ཁ་པར་གཉིས་ཀའི་་ནང་ནས་ངའི་ཁ་པར་འཚོལ་རྙེད་ཟེར་བའི་ཁྱད་ཆོས་དེ་སྒྲིག་བཟོ་བྱེད་ཆོག   ངའི་ཁ་པར་འཚོལ་རྙེད་ཟེར་བའི་ཁྱད་ཆོས་འདིས་ཁྱེད་ཀྱི་ཁ་པར་གང་དུ་ཡོད་མེད་དང་རྩད་ཞིབ་བྱེད་ཐུབ་ལ། དྲིལ་སྒྲ་གྲགས་སུ་འཇུག་ནུས་པ་མ་ཟད། དྲ་རྒྱ་བཤེར་ཆས་བརྒྱུད་ནས་ཁ་པར་ནང་གི་གཞི་གྲངས་ཡོངས་རྫོགས་གཙང་གསུབ་བྱེད་ཐུབ།  འོན་ཀྱང་། ཁྱེད་ཀྱི་ཁ་པར་ངེས་པར་དུ་དྲ་རྒྱ་ལ་མཐུད་དགོས་ཀྱི་ཡོད།</p>

<p>ཁྱེད་ཀྱི་ཁ་པར་གྱི་ཚོང་རྟགས་ཀུ་ཤུ་ཡིན་ན།</p>

<ul>
  <li>www.icloud.com/find དྲ་གནས་འདིར་ཕེབས།</li>
  <li>ཁྱེད་ཀྱིས་iCloud ID དང་གསང་ཚིག་གཉིས་ཀ་གཏགས།</li>
  <li>ཁྱེད་ཀྱི་ཁ་པར་དང་སྦྲེལ་ཡོད་པའི་ཀུ་ཤུ་ཡོ་ཆས་ཚང་མའི་ས་གནས་འཆར་ངོས་སུ་མངོན་འོང་།</li>
  <li>ཁྱེད་ལ་གདམ་ག་གསུམ་ཡོད། 
<img src="/assets/img/dctu/image13-768x412.png" alt="/assets/img/dctu/image13-768x412.png" /></li>
  <li>དྲིལ་སྒྲ་གྲགས་སུ་འཇུག་པ།  གལ་ཏེ་ཁ་པར་རང་ཉིད་ཀྱི་ཉེ་འགྲམ་གང་རུང་ཡོད་པ་གཏན་འཁེལ་རུང་། གང་དུ་ཡོད་མེད་མི་རྙེད་ཚེ། དྲིལ་སྒྲ་གྲགས་སུ་བཅུག་ན་རྙེད་སླ་བ་ཡོད།</li>
  <li>བོར་བརླག་གི་རྣམ་པ། ཀུ་ཤུ་ཡོ་ཆས་ཤིག་བདེ་འཇགས་ཀྱི་ཐོག་ནས་ཟྭ་བརྒྱབ་སྟེ། མི་གཞན་གྱིས་དེའི་ནང་གི་གཞི་གྲངས་གང་ཡང་སྤྱོད་མི་ཐུབ་པ་བཟོ་ངེས།  ཁ་པར་གྱི་འཆར་ངོས་སུ་ཁ་པར་དེ་བོར་བརླག་ཕྱིན་པའི་ཁྱབ་བརྡ་ཞིག་མངོན་ངེས་པས། ཁ་པར་རྙེད་མཁན་གྱིས་བདག་པོར་ཁ་པར་ཕྱིར་སློག་བྱེད་སྲིད།</li>
  <li>ཁ་པར་གཙང་གསུབ། ཁ་པར་བོར་བརླག་ཕྱིན་པའམ་གཞན་གྱིས་བརྐུས་ཚེ། ཁ་པར་ནང་གི་གཞི་གྲངས་རྒྱང་རིང་ནས་གཙང་གསུབ་བྱེད་ཐུབ་པས། མི་གཞན་པར་བཀོལ་སྤྱོད་ལོག་པ་བྱེད་པའི་གོ་སྐབས་མི་སྤྲོད།</li>
</ul>

<table>
  <tbody>
    <tr>
      <td><strong>གསལ་བཤད།</strong> བོད་དང་རྒྱ་ནང་གི་ས་ཆ་ཁག་ཏུ་ཀུ་ཤུ་ཁ་པར་ནང་གི་ངའི་ཁ་པར་འཚོལ་ཟེར་བའི་ཁྱད་ཆོས་དེ་མེད།</td>
    </tr>
  </tbody>
</table>

<ol>
  <li>འཕུར་བསྐྱོད་ཀྱི་རྣམ་པ།  འཕུར་བསྐྱོད་ཀྱི་རྣམ་པ་ཟེར་བ་དེ་དང་ཐོག་ཁ་པར་ནང་གི་སྐུད་མེད་ཀྱི་འབྲེལ་མཐུད་ཡོངས་རྫོགས་གཅོད་པའི་ཆེད་དུ་བཟོས་ཡོད། དེ་བས། ཁྱེད་ཀྱིས་སོ་སོའི་ཁ་པར་འཕུར་བསྐྱོད་ཀྱི་རྣམ་པའི་ཐོག་བཞག་ཚེ། སྐུད་མེད་དྲ་བ་དང་། རྒྱལ་སྤྱིའི་ཕྱོགས་སྟོན་མ་ལག (GPS) སོ་སྔོན་སོགས་ཀྱི་སྒོ་རྒྱག་ངེས།</li>
</ol>

<ul>
  <li><strong>འཕུར་བསྐྱོད་ཀྱི་རྣམ་པས་སྐུད་མེད་ཀྱི་འབྲེལ་མཐུད་རིགས་ཡོངས་རྫོགས་སྒོ་རྒྱག་གི་ཡོད།</strong> དེའི་དོན་ནི། ཁ་པར་གྱི་སྐུད་མེད་ལམ་ཁ་ཁག་བརྒྱུད་ནས་ཆ་འཕྲིན་གང་ཡང་གཏོང་ལེན་བྱེད་མི་ཐུབ།</li>
  <li><strong>ཁ་པར་གྱི་བརྡ་རྟགས།</strong> འཕུར་བསྐྱོད་ཀྱི་རྣམ་པའི་སྐབས་སུ་ཁ་པར་གྱི་བརྡ་རྟགས་ཡོངས་རྫོགས་འགོག་ངེས། དེའི་དོན་ནི། ཁྱེད་ཀྱི་ཁ་པར་གྱིས་བརྡ་རྟགས་གང་ཡང་འཛིན་མི་ཐུབ། དེར་བརྟེན། ཁྱེད་ཀྱིས་ཁ་པར་དང་འཕྲིན་ཐུང་སོགས་གང་ཡང་གཏོང་མི་ཐུབ། དྲ་ཡང་བཀོལ་མི་ཐུབ།</li>
  <li><strong>སྐུད་མེད་དྲ་བའི་བརྡ་རྟགས།</strong> འཕུར་བསྐྱོད་ཀྱི་རྣམ་པའི་སྐབས་སུ། སྐུད་མེད་དྲ་བའི་བརྡ་རྟགས་ཡང་སྒོ་རྒྱག་གི་ཡོད་སྟབས། ཁྱེད་ཀྱི་ཁ་པར་གྱིས་སྐུད་མེད་དྲ་བ་བཙལ་མཚམས་འཇོག་གི་ཡོད།</li>
  <li><strong>རྒྱལ་སྤྱིའི་ཕྱོགས་སྟོན་མ་ལག (GPS)</strong> ལ་ཅུང་ཟད་མ་འདྲ་བའི་ཆ་ཞིག་ཡོད། རྒྱལ་སྤྱིའི་ཕྱོགས་སྟོན་མ་ལག་དེ་ཕྱི་ཕྱོགས་ཀྱི་རྒྱུ་ཁོངས་ལ་སྦྲེལ་མི་དགོས། དེས་མིས་བཟོས་འཁོར་སྐར་བརྒྱུད་ནས་གཞི་གྲངས་བསྡུ་ལེན་བྱེད་ཀྱི་ཡོད། ཡིན་ནའང་། གནམ་གྲུ་ཁ་ཤས་ཀྱི་ནང་དུ་རྒྱལ་སྤྱིའི་ཕྱོགས་སྟོན་མ་ལག་ཡང་སྒོ་རྒྱག་དགོས་ཀྱི་ཡོད།</li>
  <li><strong>འཕུར་བསྐྱོད་ཀྱི་རྣམ་པ་ག་ཚོད་བརྟན་པོ་ཡོད།</strong> འཕུར་བསྐྱོད་ཀྱི་རྣམ་པས་སྐུད་མེད་ཀྱི་འབྲེལ་མཐུད་གཅོད་ཀྱི་ཡོད། འོན་ཀྱང་། དེས་མི་གཞན་གྱི་འཇབ་རྒོལ་བཀག་འགོག་མི་བྱེད། གལ་ཏེ། ཁྱེད་ཀྱི་ཁ་པར་ལ་ནད་དུག་ཕོག་ཡོད་ཚེ། འཕུར་བསྐྱོད་ཀྱི་རྣམ་པ་ཁོ་ནས་ཁྱེད་ཀྱི་ཁ་པར་སྲུང་སྐྱོབ་བྱེད་མི་ནུས། ཡིན་ཡང་། རང་གི་གནས་ཚུལ་ཁག་སྲུང་སྐྱོབ་བྱེད་འདོད་ཚེ། འཕུར་བསྐྱོད་ཀྱི་རྣམ་པའི་ཐོག་འཇོག་པ་ནི། སོ་སོའི་ཁ་པར་གནས་སྐབས་རིང་འཇབ་རྒོལ་པ་དང་རྒྱང་བཀྱེད་དུ་འཇུག་ཐབས་ཀྱི་ལམ་ཁ་ཡག་པོ་ཞིག་ཡིན། དེས་ཁྱེད་ཀྱི་ཁ་པར་བརྟན་པོ་མིན་པའི་ཡོངས་ཁྱབ་ཀྱི་དྲ་བ་ཁག་ལ་མཐུད་དུ་མི་འཇུག་པས། འཇབ་རྒོལ་པར་མཐོང་དུ་མི་འཇུག</li>
</ul>

<h3 id="ཁཔརནསབྱངབུཕྱིརབཏོནནགཚོདབརྟནཔོཡོདདམ">ཁ་པར་ནས་བྱང་བུ་ཕྱིར་བཏོན་ན་ག་ཚོད་བརྟན་པོ་ཡོད་དམ།</h3>

<p>ཁ་པར་གྱི་བྱང་བུ་ལ་རྒྱལ་སྤྱིའི་ཁ་པར་འཛད་སྤྱོད་པའི་ངོ་རྟགས་(IMSI) ཀྱི་ཨང་གྲངས་རེ་ཡོད། ཁྱེད་ཀྱིས་ཁ་པར་ཞིག་གཏོང་བའི་སྐབས་སུ། རྒྱལ་སྤྱིའི་ཁ་པར་ཡོ་ཆས་ཀྱི་ངོ་རྟགས་(IMEI)་དེ་ཁྱེད་ཀྱི་བྱང་བུ་དང་སྦྲེལ་གྱི་ཡོད་པས། བརྡ་རྟགས་ཀྱི་ལྕགས་སྡོང་གིས་ལས་སླ་པོའི་ཐོག་ནས་ཁྱེད་ཀྱི་སྡོད་གནས་རྩད་ཞིབ་བྱེད་ཐུབ།  དེར་བརྟེན ཁྱེད་ཀྱིས་གསང་བའི་ཁ་པར་ཞིག་བཏང་ཚར་བའི་རྗེས་སུ། ཁ་པར་ནས་བྱང་བུ་ཕྱིར་བཏོན་པ་ཙམ་གྱིས་གང་ཡང་མི་ཕན། ཁ་པར་དང་བྱང་བུ་གཉིས་ཀ་ལོགས་སུ་བཀར་རྗེས། ཁ་པར་གྱི་གློག་སྒོ་རྒྱག་དགོས་ལ། ཁ་པར་དེ་དང་བྱང་བུ་གཉིས་ཀ་རྩ་བ་ནས་བསྐྱར་དུ་བཀོལ་མི་རུང་།</p>

<p>2) འཛད་སྤྱོད་པ་ཚོར་སོ་སོའི་ཁ་པར་གྱི་ཁྱད་ཆོས་ཁག་གི་ཐོག་ཏུ་སྟངས་འཛིན་གྱི་ནུས་པ་ག་ཚོད་ཡོད་དམ། (སྐད་སྦུག་དང། པར་ཆས། སོ་སྔོན་སོགས།)</p>

<p>བཀོལ་ཆས་ཀྱི་ཆོག་མཆན་ལ་ཆ་མཚོན་ན། འཛད་སྤྱོད་པ་ཚོར་སྟངས་འཛིན་གྱི་ནུས་པ་དེ་ཙམ་མེད། ཡིན་ནའང་། འཛད་སྤྱོད་པ་ཚོས་བཀོལ་ཆས་ཁག་གི་ཆོག་མཆན་དོ་དམ་བྱེད་ཆོག་གི་ཡོད།</p>

<p>འཛད་སྤྱོད་པ་ཚོས་བཀོལ་ཆས་ཀྱི་ཆོག་མཆན་ལ་སྟངས་འཛིན་ནན་མོ་བྱས་རུང་། ཁ་པར་དོ་དམ་གྱི་བྱེད་སྒོ་ཡོངས་རྫོགས་ཁ་པར་བཟོ་སྐྲུན་བྱེད་མཁན་ལ་བརྟེན་ཡོད།</p>

<p>དཔེར་ན། ངས་ཀུ་ཤུ་ཁ་པར་བཀོལ་སྤྱོད་བྱེད་ཀྱི་ཡོད་པ་དང་། བཀོལ་ཆས་ཀྱི་ཆོག་མཆན་ལ་དོ་སྣང་བྱེད་ཀྱི་ཡོད། འོན་ཀྱང་། ཀུ་ཤུ་བཟོ་ཚོང་ཁང་གིས་ངའི་གཞི་གྲངས་ཁག་སྒེར་གྱི་རྣམ་པའི་ཐོག་གསང་བ་ཉར་གྱི་ཡོད་མེད་དང་། སྲིད་གཞུང་ལ་རྩིས་སྤྲོད་བྱེད་ཀྱི་ཡོད་མེད། རྒྱལ་སྤྱིའི་ཚོང་ལས་སྡེ་ཁག་ལ་བཙོང་གི་ཡོད་མེད་ངས་ཇི་ལྟར་ཤེས་ཐུབ།</p>

<p>ཁྱེད་ཀྱིས་མཉེན་ཆས་ཚོང་ཁང་ནས་རང་ཉིད་ཀྱི་ཁ་པར་ནང་དུ་བཀོལ་ཆས་ཤིག་ནང་འཇུག་བྱེད་སྐབས། བཀོལ་ཆས་ཀྱི་ཆོག་མཆན་མཐོང་ངེས། ཁྱེད་ཀྱིས་པར་ཆས་དང་འབྲེལ་བའི་བཀོལ་ཆས་ཤིག་ནང་འཇུག་བྱས་པའི་དབང་དུ་བཏང་ན། བཀོལ་ཆས་དེའི་ནང་ནས་པར་གང་ཡང་མ་བླངས་པའི་སྔོན་དུ། བཀོལ་ཆས་དེར་ཁྱེད་ཀྱི་ཁ་པར་གྱི་པར་ཆས་སྤྱོད་ཆོག་པའི་ཆོག་མཆན་དགོས་ཀྱི་ཡོད།</p>

<p>ད་དུང་། སྡོད་གནས་ཀྱི་ཆོག་མཆན་དང་། གཞི་གྲངས་གསོག་ཉར་གྱི་ཆོག་མཆན། ཁ་པར་དང་འཕྲིན་ཐུང་གཏོང་ལེན། འབྲེལ་ཐོ་དང་ ལི་ཐོ། དྲ་མྱུལ་གྱི་ལོ་རྒྱུས་སོགས་ལྟ་ཆོག་པའི་ཆོག་མཆན་སོགས་ཡོད།</p>

<p>འཛད་སྤྱོད་པ་ཚོར་བཀོལ་ཆས་གང་དག་ལ་ཆོག་མཆན་གང་དག་སྤྲོད་མིན་གྱི་གདམ་ག་ཡོད་པས། དགོས་མེད་ཀྱི་ཆོག་མཆན་ཁག་བཀག་འགོག་བྱེད་དགོས། གལ་ཏེ། བཀོལ་ཆས་ཤིག་ལ་ཁྱེད་ཀྱི་ཁ་པར་གྱི་པར་ཆས་དང་སྡོད་གནས་སོགས་སྤྱོད་ཆོག་པའི་ཆོག་མཆན་དགོས་ཀྱི་མེད་ཚེ། དེ་དག་བཀག་འགོག་བྱེད་དགོས། བཀོལ་ཆས་ཀྱི་ཆོག་མཆན་དང་ལེན་བྱེད་མིན་ཐག་གཅོད་བྱེད་སྐབས་རང་ཉིད་ཀྱི་གསང་རྒྱ་ལ་བསམ་ཞིབ་བྱེད་དགོས།</p>

<p>3) ཁ་པར་གྱི་འཆར་ངོས་ཟྭ་བརྒྱབ་ཡོད་པའི་གནས་སྐབས་སུ། འཛད་སྤྱོད་པས་སྤྱོད་ཆོག་པའི་གཞི་གྲངས་དང་ཁྱད་ཆོས་ཁག་ཁྱེད་ཀྱིས་ཁ་པར་འཆར་ངོས་ཟྭ་བརྒྱབ་ཡོད་པའི་གནས་སྐབས་སུ། རྒྱུན་སྤྱོད་ཀྱི་ཁྱད་ཆོས་ཁག་ཅིག་(སྨྱན་སྦྱོར་དོ་དམ་དང། ལྷུ་ལག་ཆུང་བ། དོ་དམ་ལྟེ་གནས་སོགས།)</p>

<p>ལོངས་སུ་སྤྱད་ཆོག་ལ། དེ་དག་ཚོད་འཛིན་བྱེད་ཆོག (གསལ་བཤད། ཁ་པར་ཟྭ་བརྒྱབ་ཡོད་པའི་གནས་སྐབས་སུ། USB དར་སྐུད་ཀྱི་འབྲེལ་མཐུད་བྱེད་དུ་མི་འཇུག ) ཁྱེད་ཀྱིས་ཁྱད་ཆོས་གང་རུང་ལ་ཁ་པར་གྱི་འཆར་ངོས་ཟྭ་བརྒྱབ་པའི་གནས་སྐབས་སུ་སྤྱོད་ཆོག་པའི་གདམ་ག་ཁག་མ་སྤྲད་ཚེ། མི་གཞན་ལ་རང་ཉིད་ཀྱི་ཁ་པར་ནང་གི་སྒེར་གྱི་གནས་ཚུལ་ལྟ་རུ་མི་འཇུག(དེའི་ཁོངས་སུ་རང་ཉིད་ཀྱི་ལི་ཐོ་ཡང་ཚུད་ཡོད།) ཡིན་ཡང་། དེ་ལྟར་བྱས་ན། རང་ཉིད་ཀྱིས་ཀྱང་སོ་སོའི་ཁ་པར་ནང་གི་ཆ་འཕྲིན་ཁག་མགྱོགས་པོ་ལྟ་མི་ཐུབ།</p>

<p>ཁ་པར་གྱི་འཆར་ངོས་ཟྭ་བརྒྱབ་ཡོད་པའི་གནས་སྐབས་སུ། ཁྱེད་ཀྱིས་ཁྱད་ཆོས་འདི་དག་ལ་ལྟ་ཞིབ་ཀྱི་སྒོ་བརྒྱབ་ཆོག་ལ་ཕྱེ་ཡང་ཆོག
 <strong>ལྷུ་ལག་ཆུང་བ།</strong>
 ལྷུ་ལག་ཆུང་བས་ཁྱེད་ཀྱིས་དགོས་མོས་བྱ་སའི་བཀོལ་ཆས་ཁག་ནང་གི་ཆ་འཕྲིན་ཁག་མཉམ་དུ་སྟོན་གྱི་ཡོད། དཔེར་ན། དེ་རིང་གསར་འགྱུར་དང་། གནམ་གཤིས་སྔོན་བརྡ། ལི་ཐོ། གློག་རྫས་ཀྱི་འདང་ཚད་སོགས། ཁྱེད་ཀྱིས་ལྷུ་ལག་ཆུང་བ་དེ་སོ་སོའི་ཁ་པར་གྱི་མདུན་ངོས་སུ་བསྣན་ཚེ། ཆ་འཕྲིན་ཁག་མཛུབ་མོས་གནོན་ཐེངས་ཤིག་གིས་ལྟ་ཀློག་བྱེད་ཐུབ།</p>

<p><img src="/assets/img/dctu/image5-147x300.png" alt="/assets/img/dctu/image5-147x300.png" />
<strong>བརྡ་ལན་ལྟེ་གནས།</strong> ཆ་འཕྲིན་ཞིག་འབྱོར་བའི་སྐབས་སུ། ཀུ་ཤུ་ཁ་པར་གྱི་ནང་དུ་ཆ་འཕྲིན་འབྱོར་བའི་བརྡ་ལན་སྟོན་གྱི་ཡོད། གལ་ཏེ། ཁྱེད་ཀྱིས་ཆ་འཕྲིན་དེ་མ་ཐག་མ་བཀླག་ཚེ། ཆ་འཕྲིན་དེ་བརྡ་ལན་ལྟེ་གནས་སུ་ཉར་ཚགས་བྱེད་ངེས་པས། ཁྱེད་ཀྱིས་རྗེས་ནས་ལྟ་ཆོག</p>

<p><strong>ཚོད་འཛིན་ལྟེ་གནས།</strong> ཀུ་ཤུ་ཁ་པར་ནང་གི་ཚོད་འཛིན་ལྟེ་གནས་ཀྱིས་ཁྱེད་ལ་འཕུར་བསྐྱོད་ཀྱི་རྣམ་པ་དང་། བར་ཆད་མ་བྱེད། གློག་སྒྲོན། སྐད་སྒྲ། འཆར་ངོས་ཀྱི་གསལ་ཚད་སོགས་སྐད་ཅིག་ཉིད་དུ་ཚོད་འཛིན་བྱེད་པའི་ནུས་པ་སྤྲོད་ཀྱི་ཡོད། ད་དུང་དེ་མིན་གྱི་གདམ་ག་འཕར་མ་ཡང་མཁོ་སྤྲོད་བྱེད་ཀྱི་ཡོད། དཔེར་ན། ཁྱེད་ཀྱིས་ཚོད་འཛིན་ལྟེ་གནས་སུ་འདི་དག་བྱེད་ཐུབ།</p>

<p><img src="/assets/img/dctu/image7.png" alt="/assets/img/dctu/image7.png" /></p>

<p>སེ་རེ། སེ་རེ་ལ་སྐད་ཆ་བཤད་ན། ལས་ཀ་མང་པོ་ཞིག་མགྱོགས་པོར་སྒྲུབབ་ཐུབ། ཚིག་གྲུབ་ཅིག་སེ་རེ་ལ་སྐད་ཡིག་གཞན་པ་ཞིག་གི་ནང་དུ་བསྒྱུར་དུ་འཇུག་པ་དང་། དུས་ཚོད་སྒྲིག་པ། ས་གནས་ཤིག་འཚོལ་བ། གནས་གཤིས་གནས་ཚུལ་འཚོལ་བ་སོགས་བྱེད་ཐུབ། སེ་རེ་ཇི་ཙམ་མང་བ་བཀོལ་སྤྱོད་བྱས་ན། དེས་ཁྱེད་ལ་ག་རེ་དགོས་མིན་དེ་ཙམ་གྱིས་མང་བ་ཤེས་ཐུབ།</p>

<h3 id="སེརེབཀོལསྤྱོདབྱེདཔར-ཁཔརངེསཔརདུདྲརྒྱལམཐུདདགོས">སེ་རེ་བཀོལ་སྤྱོད་བྱེད་པར། ཁ་པར་ངེས་པར་དུ་དྲ་རྒྱ་ལ་མཐུད་དགོས།</h3>
<ul>
  <li>འཕྲིན་ཐུང་ལ་ལན་འདེབས། འཕྲིན་ཐུང་གི་བཀོལ་ཆས་དེ་སྤྱད་དེ། འཕྲིན་ཐུང་དང་པར། སྐད་སོགས་གཏོང་ལེན་བྱེད་ཆོག   ཁྱེད་ཀྱིས་ད་དུང་འཕྲིན་ཐུང་ཁག་རྣམ་འགྱུར་དང་། སྦྱར་ཤོག འགུལ་རིས་ཀྱི་རྣམ་པའི་ཐོག་བཟོ་ཆོག་</li>
  <li>སྒོར་ཁུག
<img src="/assets/img/dctu/image12-768x424.png" alt="/assets/img/dctu/image12-768x424.png" /></li>
</ul>

<p><strong>ལེན་མ་ཐུབ་པའི་ཁ་པར་ལ་ལན་འདེབས།</strong></p>

<p>ཁྱེད་ཀྱིས་འབྱོར་བཞིན་པའི་ཁ་པར་ལ་ལན་འདེབས་དང་། ཁུ་སིམ་མེར་བཟོ་པ། ངོས་ལེན་མི་བྱེད་པ་་སོགས་བྱེད་ཆོག  ཁྱེད་ཀྱིས་འབྱོར་བཞིན་པའི་ཁ་པར་ཞིག་ངོས་ལེན་མ་བྱས་ཚེ། འཕྲིན་ཐུང་ཞིག་བཏང་སྟེ་ལན་འདེབས་བྱེད་ཆོག་ལ། ཁ་པར་གཏོང་མཁན་དེར་རྗེས་ནས་ལན་འདེབས་བྱེད་རྒྱུ་སོ་སོར་དྲན་སྐུལ་བྱེད་ཆོག</p>

<h2 id="usb-དརསྐུདབརྒྱུདནསསོསོའིཁཔརཀུཤུདངསྐརཁུངརྩིསའཕྲུལསོགསལའངསྦྲེལཆོག">USB དར་སྐུད་བརྒྱུད་ནས་སོ་སོའི་ཁ་པར་ཀུ་ཤུ་དང་སྐར་ཁུང་རྩིས་འཕྲུལ་སོགས་ལའང་སྦྲེལ་ཆོག</h2>
<p>ཁྱད་ཆོས་འདི་དག་ནུས་མེད་བཟོ་པར། གཤམ་གྱི་གོ་རིམ་འདི་དག་བརྒྱུད་དགོས།</p>
<ol>
  <li>སྒྲིག་འགོད་ཀྱི་ནང་དུ་ཕེབས།</li>
  <li>ངོ་གདོང་ ID &amp; གསང་ཚིག་གི་ཐོག་ལ་མནན་རྗེས། རང་ཉིད་ཀྱི་ད་ལྟའི་གསང་གྲངས་གཏགས་དགོས།
<img src="/assets/img/dctu/image2-160x300.jpg" alt="/assets/img/dctu/image2-160x300.jpg" />
<img src="/assets/img/dctu/image8-254x300.jpg" alt="/assets/img/dctu/image8-254x300.jpg" /></li>
  <li>འཆར་ངོས་ཟྭ་རྒྱག་སྐབས་ཆོག་མཆན་སྤྲོད་ཟེར་བའི་ཚན་པ་དེར་ཕྱིན་ཏེ། སྒོ་རྒྱག་འདོད་པའི་ཁྱད་ཆོས་ཁག་གཡོན་ཕྱོགས་སུ་འཐེན་ཏེ་ནུས་མེད་བཟོ་དགོས།
<img src="/assets/img/dctu/image2-1-160x300.jpg" alt="/assets/img/dctu/image2-1-160x300.jpg" /></li>
</ol>

</article>
<!--

<aside class="related">
  <h3>Related posts</h3>
  <ul class="related-posts">
    
      <li>
        <a href="/2022/10/14/os-sec-updates-win_p7/">
          སྐར་ཁུང་/ཀུ་ཤུའི་རྟགས་ཅན་གྱི་རྩིས་འཕྲུལ་གྱི་ཉེར་སྤྱོད་མ་ལག་ཁོངས་ཀྱི་བདེ་འཇགས་གསར་སྣོན།
          <small><time datetime="2022-10-14T00:00:00+05:30">14 Oct 2022</time></small>
        </a>
      </li>
    
      <li>
        <a href="/2022/10/12/wifi-vulnerabilities_p7/">
          སྐུད་མེད་དྲ་བའི་ཁོངས་ཀྱི་སྐྱོན་ཆ།
          <small><time datetime="2022-10-12T00:00:00+05:30">12 Oct 2022</time></small>
        </a>
      </li>
    
      <li>
        <a href="/2022/10/12/wifi-vulnerabilities_p30/">
          སྐུད་མེད་དྲ་བའི་ཁོངས་ཀྱི་སྐྱོན་ཆ།
          <small><time datetime="2022-10-12T00:00:00+05:30">12 Oct 2022</time></small>
        </a>
      </li>
    
  </ul>
</aside>

-->
      </main>

      <footer class="footer">
        <small>
          &copy;
          <time datetime="2022-10-14T20:13:59+05:30"
            >2022</time
          >. All rights reserved.
        </small>
      </footer>
    </div>

    
  </body>
</html>
