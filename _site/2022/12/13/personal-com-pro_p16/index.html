<!DOCTYPE html>
<html lang="en" data-theme="dark-poole">
  <head>
  <meta charset="UTF-8">
  <meta name="viewport" content="width=device-width, initial-scale=1.0">

  <title>
    
      མི་སྒེར་གྱི་འབྲེལ་མཐུད་ཀྱི་གྲོས་མཐུན། &middot; lamyig
    
  </title>

  <link rel="stylesheet" href="/styles.css">
  <link rel="apple-touch-icon-precomposed" sizes="144x144" href="assets/apple-touch-icon-precomposed.png">
  <link rel="shortcut icon" href="/assets/favicon.ico">
  <link rel="alternate" type="application/atom+xml" title="lamyig" href="atom.xml">

  <!-- Begin Jekyll SEO tag v2.8.0 -->
<meta name="generator" content="Jekyll v4.3.1" />
<meta property="og:title" content="མི་སྒེར་གྱི་འབྲེལ་མཐུད་ཀྱི་གྲོས་མཐུན།" />
<meta name="author" content="Mark Otto" />
<meta property="og:locale" content="en_US" />
<meta name="description" content="p-16" />
<meta property="og:description" content="p-16" />
<link rel="canonical" href="http://localhost:4000/2022/12/13/personal-com-pro_p16/" />
<meta property="og:url" content="http://localhost:4000/2022/12/13/personal-com-pro_p16/" />
<meta property="og:site_name" content="lamyig" />
<meta property="og:type" content="article" />
<meta property="article:published_time" content="2022-12-13T00:00:00+05:30" />
<meta name="twitter:card" content="summary" />
<meta property="twitter:title" content="མི་སྒེར་གྱི་འབྲེལ་མཐུད་ཀྱི་གྲོས་མཐུན།" />
<script type="application/ld+json">
{"@context":"https://schema.org","@type":"BlogPosting","author":{"@type":"Person","name":"Mark Otto","url":"https://twitter.com/mdo"},"dateModified":"2022-12-13T00:00:00+05:30","datePublished":"2022-12-13T00:00:00+05:30","description":"p-16","headline":"མི་སྒེར་གྱི་འབྲེལ་མཐུད་ཀྱི་གྲོས་མཐུན།","mainEntityOfPage":{"@type":"WebPage","@id":"http://localhost:4000/2022/12/13/personal-com-pro_p16/"},"url":"http://localhost:4000/2022/12/13/personal-com-pro_p16/"}</script>
<!-- End Jekyll SEO tag -->

  
  <!-- Google tag (gtag.js) -->
<script async src="https://www.googletagmanager.com/gtag/js?id=G-MQYZXLQ7S1"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-MQYZXLQ7S1');
</script>
</head>


  <body>
    <div class="container content">
      <header class="masthead">
        <h3 class="masthead-title">
          <a href="/" title="མདུན་ངོས།"> མདུན་ངོས།</a>

          <nav class="nav">
            
          </nav>
        </h3>
     
      </header>

      <main>
        <article class="post">
  <h1 class="post-title">མི་སྒེར་གྱི་འབྲེལ་མཐུད་ཀྱི་གྲོས་མཐུན།</h1>
  <time datetime="2022-12-13T00:00:00+05:30" class="post-date">13 Dec 2022</time>
  <p><strong>དམིགས་ཡུལ།</strong> ཆ་འཕྲིན་དང་འཕྲུལ་རིག་ལག་རྩལ་གྱི་གནད་དོན་ལ་ཐུག་དུས། ཁྱེད་ཀྱིས་བློ་གྲོས་ལྡན་པའི་ཐག་གཅོད་གནང་སྟེ། རང་ཉིད་ལ་ཚད་མཐོ་བའི་བདེ་འཇགས་བསྐྲུན་ཐུབ་པར་ཁག་ཐེག་བྱེད་རྒྱུ་དེ་ཡིན།</p>

<p>མི་སྒེར་གྱི་འབྲེལ་མཐུད་ཀྱི་གྲོས་མཐུན་ནི། ཧ་ཅང་དཀའ་ཁག་ཆེ་བའི་འགྲན་སློང་རང་བཞིན་གྱི་གྲོས་མཐུན་ཞིག་ཡིན། གང་ཡིན་ཞེ་ན། གྲོས་མཐུན་འདིས་ལོ་མང་རིང་དུ་བཞེངས་སྐྲུན་བྱས་པའི་མི་སྒེར་ཞིག་གི་འཕྲུལ་རིག་གི་ཀུན་སྤྱོད་ལ་དམིགས་ཁ་གཏོད་ཀྱི་ཡོད། མི་རེ་རེའི་འཕྲུལ་རིག་གི་ཀུན་སྤྱོད་ཀྱི་བར་ལ་ཧེ་བག་ཆེན་པོ་ཡོད་སྟབས། ཐུན་མོང་རང་བཞིན་གྱི་གྲོས་མཐུན་ཞིག་མི་ཚང་མའི་ཐོག་ཏུ་ཡོངས་ཁྱབ་ཀྱི་ཐོག་ནས་ལག་བསྟར་བྱེད་པ་ནི་ཡང་དག་པའི་ཐབས་ལམ་ཞིག་གཏན་ནས་མིན། དེར་བརྟེན། གོ་ལ་ཁྱོན་ཡོངས་ཀྱི་འཕྲུལ་རིག་བདེ་འཇགས་ཆེད་མཁས་པས་ལག་ལེན་བསྟར་བཞིན་པའི་ཉེན་ཁའི་དཔེ་གཟུགས་ཀྱི་དོན་སྤྱི་ངོ་སྤྲོད་བྱེད་རྒྱུ་དེ་ཧ་ཅང་གལ་ཆེའོ།</p>

<p>ཉེན་ཁའི་དཔེ་གཟུགས་ནི་དོན་སྤྱིའམ་བརྒྱུད་རིམ་ཞིག་ཡིན་ལ། དེ་བརྒྱུད་ནས་ང་ཚོས་རྒྱུ་རྫས་དང་། ཉེན་ཁ། སྐྱོན་ཆ་སོགས་ངོས་འཛིན་དང་། ཉེན་ཁ་དེ་དག་ཞི་འཇམ་དུ་གཏོང་ཐབས་ཀྱི་ནུས་སྟོབས་དང་འཐབ་བྱུས་ཁག་འཆར་ཟིན་འགོད་པར་འབད་རྩོལ་བྱེད་ཀྱི་ཡོད། ཐབས་རྩལ་འདི་ང་ཚོས་ཉེན་ཁའི་དཔེ་གཟུགས་བརྒྱུད་ནས་ཕྱོགས་བསྡུས་བྱས་པའི་གནས་ཚུལ་ཁག་གཞིར་བཞག་སྟེ་འཕྲུལ་རིག་བདེ་འཇགས་ཀྱི་ཇུས་གཞི་ཞིག་བསྐྲུན་པ་ལ་ཕན་ཐོགས་ཆེན་པོ་ཡོད།</p>

<h2 id="གནདཚིག">གནད་ཚིག</h2>
<h3 id="ཁྱེདཀྱིསགརེསྲུངསྐྱོབབྱེདདགོས">ཁྱེད་ཀྱིས་ག་རེ་སྲུང་སྐྱོབ་བྱེད་དགོས།</h3>
<p><strong>རྒྱུ་རྫས།</strong> རྒྱུ་རྫས་ནི་ཁྱེད་ཀྱིས་སྲུང་སྐྱོབ་བྱེད་འདོད་པའི་ཅ་དངོས་གང་རུང་ཞིག་ཡིན་ཆོག  དེ་ནི་གཟུགས་ཅན་གྱི་རྩིས་འཕྲུལ་དང་། ཁ་པར། དངུལ་ཁང་གི་བྱང་བུ་སོགས་དང་།  གཟུགས་མེད་ཀྱི་རྒྱུ་རྫས་རིགས་ཏེ། ཁྱེད་ཀྱི་ཚོགས་པའི་མཚན་སྙན་དང་། ཁྱེད་ཀྱིས་སྲུང་སྐྱོབ་བྱེད་འདོད་པའི་ཆ་འཕྲིན་སོགས་ཡིན།</p>

<p><strong>རྒྱུ་རྫས་ཀྱི་ཆ་ཤས།</strong> རྒྱུ་རྫས་ཀྱི་ཆ་ཤས་ཀྱི་དཔེ་མཚོན་ནི། དཔེར་ན། ཁྱེད་ཀྱི་སྒོར་ཁུག་ནི་རྒྱུ་རྫས་ཤིག་ཡིན་པའི་དབང་དུ་བཏང་ན། དེའི་ནང་དུ་གསོག་ཉར་བྱས་ཡོད་པའི་ཤོག་དངུལ་དང་། དངུལ་བྱང་། དེ་མིན་གྱི་དངོས་པོ་སོགས་ནི་རྒྱུ་རྫས་ཀྱི་ཆ་ཤས་ཡིན།</p>

<h2 id="ཞནཆདངཉེནཁཁགགངདགཡིན">ཞན་ཆ་དང་ཉེན་ཁ་ཁག་གང་དག་ཡིན།</h2>

<p><strong>ཉེན་ཁ།</strong> ཁྱེད་ཀྱི་རྒྱུ་རྫས་དང་རྒྱུ་རྫས་ཀྱི་ཆ་ཤས་གང་རུང་ལ་གནོད་པ་གཏོང་བའི་འཇབ་རྒོལ་གྱི་་རྣམ་པ་གང་རུང་།</p>

<p><strong>ཞན་ཆ།</strong> འཇབ་རྒོལ་བྱེད་སླ་བ་བཟོ་བའམ། དེའི་མཇུག་འབྲས་ལ་བརྟེན་ནས་གྱོང་གུད་ཚབས་ཆེན་ཕོག་ཏུ་འཇུག་སྲིད་པའི་སྐྱོན་ཆ་གང་རུང་།</p>

<h2 id="ཇིལྟརབྱསན-དགཟོདཁྱེདཀྱིསཉེནཁཆུངདུགཏོངཐུབ">ཇི་ལྟར་བྱས་ན། ད་གཟོད་ཁྱེད་ཀྱིས་ཉེན་ཁ་ཆུང་དུ་གཏོང་ཐུབ།</h2>

<p><strong>ནུས་སྟོབས།</strong> བདེ་འཇགས་གོང་མཐོར་གཏོང་བ་དང་ཉེན་ཁ་སྔོན་འགོག་བྱེད་པའི་ཐབས་ལམ་དང་ལག་རྩལ་གང་རུང་།</p>

<p><strong>ཞི་འཇམ།</strong> རྒྱུ་ནོར་གྱི་གྱོང་གུད་དང་འབྲེལ་བའི་ཤུགས་རྐྱེན་ཆུང་དུ་གཏོང་བའི་ཆེད་དུ་བརྩམས་པའི་བྱེད་ལས་གང་རུང་།<br />
ཉེན་ཁའི་དཔེ་གཟུགས་ཀྱི་དོན་སྤྱིའི་རྒྱབ་ཀྱི་དམིགས་ཡུལ་ནི། ཁྱེད་ལ་སོ་སོའི་རྒྱུན་ལྡན་གྱི་འཕྲུལ་རིག་གི་ཀུན་སྤྱོད་སྐོར་གྱི་གནས་ཚུལ་བསྡུ་ལེན་དང་། ཤེས་རྟོགས། ངོས་འཛིན་བྱེད་དུ་བཅུག་སྟེ། དེ་ཉེན་ཁའི་དཔེ་གཟུགས་ཀྱི་སྟེང་དུ་འགོད་དུ་འཇུག་གི་ཡོད་ལ།་དེ་ལྟར་བྱས་ན། ད་གཟོད། ཁྱེད་ཀྱིས་རང་ལ་ཡོད་པའམ། ཁྱེད་ཀྱིས་བཀོལ་སྤྱོད་བྱེད་ཀྱི་ཡོད་པའི་རྒྱུ་རྫས་ངོས་ཟིན་ཐོབ་ཐུབ་པ་དང་། ཅ་དངོས་དང་འབྲེལ་བའི་ཉེན་ཁ་དང་། ཁྱེད་ཀྱི་རྒྱུ་རྫས་ལ་ཉེན་ཁ་བཟོ་སྲིད་པའི་སྤྱོད་ལམ་སོགས་ངོས་འཛིན་བྱེད་ཐུབ། ཁྱེད་ཀྱིས་ནོར་འཛོལ་ལམ་སྐྱོན་ཆ་ཁག་ཧ་གོ་བ་ཡིན་ན། ཁྱེད་ཀྱིས་སོ་སོའི་འཕྲུལ་རིག་གི་སྤྱོད་ལམ་ཁག་བསྒྱུར་ཐབས་ཀྱི་གོ་རིམ་ཁག་ལས་སླ་པོའི་ཐོག་ནས་ཟིན་ཐོར་འགོད་ཐུབ་ལ། གཞན་གྱིས་འཇབ་རྒོལ་བརྩམ་སའི་ཁྱེད་ཀྱི་ཅ་དངོས་ཁག་སྲུང་སྐྱོབ་(ནུས་སྟོབས)བྱེད་ཐུབ། མཐའ་མར། ཁྱེད་ཀྱིས་སྐྱོན་ཆ་ཁག་དག་སེལ་བྱེད་པའི་ནུས་སྟོབས་ཁག་ཟིན་ཐོར་བཀོད་རུང་། མཚམས་རེར། ཁྱེད་ཀྱིས་སྲུང་སྐྱོབ་བྱེད་འདོད་པའི་ཆ་འཕྲིན་རེ་རེ་དང་འབྲེལ་བའི་ཉེན་ཁའི་ཤུགས་རྐྱེན་ཆུང་དུ་གཏོང་དགོས་ཀྱི་ཡོད་པ་དེ་ཞི་འཇམ་ཡིན།</p>

<p>དངོས་ཡོད་འཚོ་བའི་ཁྲོད་ཀྱི་གནས་ཚུལ་དང་འབྲེལ་བའི་དཔེར་བརྗོད་ཁག་ཅིག་ཉེན་ཁའི་དཔེ་གཟུགས་ཀྱི་ཁོངས་སུ་བཅུག་ཡོད། 
<img src="/assets/img/protocol/topic-9-1.png" alt="/assets/img/protocol/topic-9-1.png" /></p>

<p>འཕྲུལ་རིག་བདེ་འཇགས་ཀྱི་ཉེན་ཁའི་མ་དཔེ་ཁག་ཅིག་གི་དཔེ་མཚོན། 
<img src="/assets/img/protocol/topic-9-2.png" alt="/assets/img/protocol/topic-9-2.png" /></p>

<p>གཤམ་དུ་བཀོད་པའི་སྲིད་བྱུས་ཁག་ནི་ཁྱེད་ལ་སོ་སོའི་དགོས་མཁོ་གཞི་བཟུང་སྟེ། འདེམས་ཆོག་པའི་སྟབས་བདེའི་མཛུབ་སྟོན་ཁག་མཁོ་སྤྲོད་བྱེད་པར་དམིགས་ཏེ་ཆེད་དུ་འཆར་འགོད་བྱས་ཡོད། སྲིད་བྱུས་འདི་དག་ཡོ་ཆས་དང་མཉེན་ཆས་གང་དག་བཀོལ་གྱི་ཡོད་མེད་ལ་ལྟོས་ཏེ་དབྱེ་བ་ཕྱེས་ཡོད། སྡེ་ཚན་རེ་རེའི་ནང་དུ་ངེས་པར་དུ་ཡོད་དགོས་པ་ཞིག་ཡོད་ལ། སྡེ་ཚན་རེ་རེའི་འགོ་སྟོད་དུ། གཞི་རྩའི་བདེ་འཇགས་འགན་ལེན་བྱེད་པར་ཁྱེད་ཀྱིས་ངེས་པར་དུ་གོ་རིམ་འདི་ལྟར་བརྩི་སྲུང་བྱེད་དགོས་པ་གསལ་འགྲེལ་བྱས་ཡོད།</p>

<h2 id="སྲིདཇུསཁགགིཐོགཞུང">སྲིད་ཇུས་ཁག་གི་ཐོ་གཞུང་།</h2>
<h3 id="ངེསཔརདུབརྩིསྲུངབྱེདདགོསཔའིཁཔརཡོཆསཀྱིསྲིདཇུསཁག">ངེས་པར་དུ་བརྩི་སྲུང་བྱེད་དགོས་པའི་ཁ་པར་ཡོ་ཆས་ཀྱི་སྲིད་ཇུས་ཁག**</h3>
<ul>
  <li>ཁྱེད་ཀྱི་ཁ་པར་ངེས་པར་དུ་གསང་ཚིག་གིས་སྲུང་སྐྱོབ་བྱེད་དགོས་ཀྱི་ཡོད་པ་མ་ཟད། གསང་ཚིག་དེ་ཨང་གྲངས་དང་དཔེ་དབྱིབས་ཀྱིས་གྲུབ་པ་ཞིག་མ་ཡིན་པར། ཡིག་ཆེན་དང་། ཡིག་ཆུང་། མཚོན་རྟགས་སོགས་ཡིག་འབྲུ་༡༥་ལས་མི་ཉུང་བ་ཞིག་ཡིན་ན་ལེགས།</li>
  <li>ཁྱེད་ཀྱི་ཁ་པར་ངེས་པར་དུ་གསང་སྡོམ་བྱེད་དགོས། ཁྱེད་ཀྱི་ཁ་པར་སྔོན་ཚུད་ནས་རང་འགུལ་གྱི་ཐོག་གསང་སྡོམ་བྱས་ཡོད་མེད་ལ་གཟིགས། གལ་ཏེ་བྱས་མེད་ཚེ། དེ་ནུས་ཡོད་བཟོས།</li>
  <li>ཁ་པར་གྱི་ཉེར་སྤྱོད་མ་ལག་དང་ཁ་པར་ནང་གི་བཀོལ་ཆས་ཁག་དུས་ཐོག་ཏུ་གསར་སྣོན་བྱོས།</li>
  <li>དྲ་ཐོག་གི་སྡིངས་ཆ་གང་རུང་དུ་མི་རྒྱུས་མེད་ཀྱིས་བཏང་བའི་འབྲེལ་ཐག་གི་ཐོག་ལ་མ་ནོན། ཁྱེད་ལ་འབྲེལ་ཐག་དེ་འདྲ་འབྱོར་ཚེ། གཟབ་གཟབ་བྱེད་དགོས། གང་ཡིན་ཞེ་ན། དེའི་ཁོངས་སུ་མཉེན་འབུ་བསྐུངས་ཡོད་ངེས་པས། ཁྱེད་ཀྱི་ཁ་པར་མི་གཞན་གྱི་སྟངས་འཛིན་འོག་ཤོར་བའི་ཉེན་ཁ་ཡོད།</li>
</ul>

<h3 id="ཁཔརཡོཆསཀྱིསྲིདཇུསགཞནདག">ཁ་པར་ཡོ་ཆས་ཀྱི་སྲིད་ཇུས་གཞན་དག</h3>

<ul>
  <li>ཁྱེད་ཀྱི་ཁ་པར་རིན་མེད་ཀྱི་སྤྱི་སྤྱོད་སྐུད་མེད་དྲ་བ་ལ་མ་མཐུད། གལ་ཏེ་ངེས་པར་དུ་མཐུད་དགོས་ཚེ། སའེ་ཧྥོན་(Psiphon)ལྟ་བུའི་རྟོག་བཟོས་མི་སྒེར་དྲ་བ་སྤྱོད་དགོས།</li>
  <li>ཁྱེད་ཀྱི་གཞུང་འབྲེལ་གྱི་ལས་དོན་དང་འབྲེལ་བའི་ཁ་པར་གྱི་སྟེང་དུ་རྒྱ་ནང་ནས་བཟོས་པའི་བཀོལ་ཆས་ནང་འཇུག་དང་བཀོལ་སྤྱོད་མ་བྱེད།</li>
  <li>མི་གཞན་ལ་འབྲེལ་འདྲིས་དང་ཁ་བརྡ་བྱེད་སྐབས། བརྡ་རྟགས་དང་འཛོམས་ལྟ་བུའི་བདེ་འཇགས་ཡོད་པའི་བཀོལ་ཆས་རིགས་བཀོལ་སྤྱོད་བྱེད་དགོས།</li>
  <li>སྤྱིར་བཏང་གི་བཀོལ་སྤྱོད་ཀྱི་ཆེད་དང་། ཛ་དྲག་གི་ལས་དོན་གྱི་ཆེད་དུ་ཁ་པར་ལོགས་ཀ་ཉར་དགོས། ཛ་དྲག་གི་ལས་དོན་གྱི་ཆེད་དུ་ཉར་ཡོད་པའི་ཁ་པར་དེའི་ནང་དུ་བདེ་འཇགས་མེད་པའམ། རྒྱ་ནང་ནས་བཟོས་པའི་བཀོལ་ཆས་ནང་འཇུག་མ་བྱེད།</li>
  <li>ཁ་པར་སྟེང་དུ་རང་ལ་དགོས་པའི་བཀོལ་ཆས་ཁོ་ན་ནང་འཇུག་བྱོས། ཁ་པར་གྱི་སྟེང་དུ་བཀོལ་ཆས་ཇི་ཙམ་གྱིས་ཉུང་ན། བཀོལ་ཆས་ཀྱི་སྐྱོན་ཆ་དང་འབྲེལ་བའི་ཉེན་ཁ་དེ་ལས་ཆུང་།</li>
  <li>བཀོལ་ཆས་གང་རུང་ནང་འཇུག་མ་བྱས་པའི་སྔོན་ལ། བཀོལ་ཆས་གང་དེའི་ཆོག་མཆན་ཁག་དང་། བཀོལ་ཆས་བཟོ་སྐྲུན་མཁན་གྱི་ལོ་རྒྱུས་རྒྱབ་ལྗོངས། དེ་བཞིན་བཀོལ་ཆས་དེ་སྲིད་གཞུང་ལ་འབྲེལ་བ་ཡོད་མེད་བཅས་ཞིབ་ལྟ་བྱོས།</li>
  <li>ཁྱེད་ཀྱི་ཡིག་ཟམ་ནང་འབྱོར་བའི་འབྲེལ་ཐག་དང་། ཁ་པར་གྱི་ནང་དུ་འབྱོར་བའི་འབྲེལ་ཐག་གི་ཐོག་ལ་བསྣུན་མི་རུང་ལ། ལྷག་པར་དུ། མི་རྒྱུས་མེད་ཅིག་གིས་འབྲེལ་ཐག་བཏང་ཡོད་ཚེ། དེ་ལས་ཀྱང་ཡིད་གཟབ་བྱེད་དགོས།</li>
  <li>ཁ་པར་གྱི་བརྡ་རྟགས་བརྒྱུད་ནས་མི་གཞན་ལ་ཁ་པར་གཏོང་བ་ལས། བདེ་འཇགས་ཡོད་པའི་བཀོལ་ཆས་བརྒྱུད་ནས་མི་གཞན་ལ་ཁ་བརྡ་བྱེད་པའི་རེ་སྐུལ་ཞུ་གི་ཡོད།</li>
</ul>

<p><strong>རྩིས་འཕྲུལ།</strong></p>
<h3 id="ངེསཔརདུབརྩིསྲུངབྱེདདགོསཔའིརྩིསའཕྲུལགྱིསྲིདཇུསཁག">ངེས་པར་དུ་བརྩི་སྲུང་བྱེད་དགོས་པའི་རྩིས་འཕྲུལ་གྱི་སྲིད་ཇུས་ཁག</h3>
<ul>
  <li>ཁྱེད་ཀྱི་རྩིས་འཕྲུལ་ངེས་པར་དུ་གསང་ཚིག་གིས་སྲུང་སྐྱོབ་བྱེད་དགོས་ཀྱི་ཡོད་པ་མ་ཟད། ཀུ་ཤུ་རྩིས་འཕྲུལ་གྱི་ནང་དུ་FileVault དང་། སྐར་ཁུང་རྩིས་འཕྲུལ་གྱི་ནང་དུ་ BitLocker་བེད་སྤྱད་དེ་སྡུད་སྡེར་ཡོངས་རྫོགས་གསང་སྡོམ་བྱེད་དགོས།</li>
  <li>སྡུད་སྡེར་ཡོངས་རྫོགས་གསང་སྡོམ་བྱེད་པར་རྩིས་འཕྲུལ་གྱི་གློག་སྒོ་རྒྱག་དགོས། འགྲུལ་བཞུད་བྱེད་སྐབས་དང་། གཟའ་འཁོར་རེའི་ལས་ཀ་གྲུབ་མཚམས། དེ་བཞིན་རྩིས་འཕྲུལ་རང་ཉིད་དང་མཉམ་དུ་མེད་སྐབས་བཅས་ལ། རྩིས་འཕྲུལ་གྱི་གློག་སྒོ་ངེས་པར་དུ་རྒྱག་དགོས།</li>
  <li>རྩིས་འཕྲུལ་གྱི་སྟེང་དུ་མཐེབ་འཇུག་བཀོལ་སྤྱོད་མ་བྱེད། གལ་ཏེ། ངེས་པར་དུ་བཀོལ་སྤྱོད་བྱེད་དགོས་བྱུང་ཚེ། མཐེབ་འཇུག་ངེས་པར་དུ་བསྐྱར་སྒྲིག་བྱེད་དགོས།</li>
  <li>ཀུ་ཤུ་དང་སྐར་ཁུང་རྩིས་འཕྲུལ་སྟེང་གི་མེ་གྱང་ངམ་ཉེན་འགོག་ལྕགས་རི་ངེས་པར་དུ་་ནུས་ཡོད་བཟོ་དགོས།</li>
</ul>

<h2 id="རྩིསའཕྲུལ">རྩིས་འཕྲུལ།</h2>

<h3 id="རྩིསའཕྲུལགྱིསྲིདབྱུསགཞནདག">རྩིས་འཕྲུལ་གྱི་སྲིད་བྱུས་གཞན་དག</h3>
<p>སྐར་ཁུང་རྩིས་འཕྲུལ་ཚང་མའི་ནང་དུ་ Glasswire དང་། ཀུ་ཤུ་རྩིས་འཕྲུལ་གྱི་ནང་དུ་Little Snitch དང་།  Lulu གང་རུང་ནང་འཇུག་བྱས་ཏེ། ཁྱེད་ཀྱི་རྩིས་འཕྲུལ་སྟེང་གི་དྲ་བའི་བཞུར་རྒྱུན་ལྟ་ཞིབ་བྱེད་དགོས།
རྩིས་འཕྲུལ་སྟེང་གི་ཉེར་སྤྱོད་མ་ལག་དང་མཉེན་ཆས་ཁག་དུས་ཐོག་ཏུ་གསར་སྣོན་བྱེད་དགོས།
ཁྱེད་ཀྱི་ཡོ་ཆས་ནི་Chromebook་ཡིན་ཚེ། དེ་དུས་རྒྱུན་ངེས་པར་དུ་གསར་སྣོན་བྱེད་དགོས། 
གལ་ཏེ། ཁྱེད་ཀྱིས་སྐར་ཁུང་གི་ཉེར་སྤྱོད་མ་ལག་བཀོལ་གྱི་ཡོད་ཚེ། ཁྱེད་ཀྱིས་ངེས་པར་དུ་Microsoft Defender ནུས་ཡོད་བཟོ་དགོས། འདི་ནི་ནད་དུག་འགོག་བྱེད་ཀྱི་མཉེན་ཆས་ཤིག་ཡིན་པས། དེས་ཁྱེད་ཀྱི་རྩིས་འཕྲུལ་ལ་འཇབ་རྒོལ་ཐེབས་སུ་མ་བཅུག་པར་སྲུང་སྐྱོབ་བྱེད་ངེས།
ཁྱེད་ཀྱིས་སོ་སོའི་རྩིས་འཕྲུལ་མི་གཞནལ་བཙོང་འདོད་པའམ། གཡུག་འདོད་ཚེ། རྩིས་འཕྲུལ་སྟེང་དུ་CCleaner སྒྲིག་འཇུག་བྱས་ཏེ། རྩིས་འཕྲུལ་ནང་གི་མི་དགོས་པའི་ཡིག་ཆ་ཁག་གཙང་བཟོ་བྱེད་དགོས་ལ། རྩིས་འཕྲུལ་སྟེང་ནས་ནང་འཛུལ་བྱས་ཡོད་པའི་ཐོ་མཛོད་ཡོངས་རྫོགས་ཀྱི་ཁོངས་ནས་ཕྱིར་འབུད་དགོས་ལ། རྩིས་འཕྲུལ་གྱི་སྒྲིག་འགོད་བསྐྱར་སྒྲིག་བྱེད་དགོས།</p>

<h3 id="ལམསྟོནསློབགསོ">ལམ་སྟོན་སློབ་གསོ།</h3>

<p>རང་ཉིད་སྲུང་སྐྱོབ་ཀྱི་ཆེད་དུ་རྩིས་འཕྲུལ་གྱི་བརྙན་མིག་ག་དུས་ཡིན་ཡང་འགོག་དགོས། གལ་ཏེ། ཁྱེད་ཀྱི་རྩིས་འཕྲུལ་མི་གཞན་གྱི་སྟངས་འཛིན་འོག་ཤོར་ཡོད་པ་ཡིན་ན། བྱེད་ཐབས་འདི་ནི་ཉེན་ཁ་སྔོན་འགོག་གི་གོམ་པ་དང་པོ་དེ་ཡིན།</p>

<p>གསང་འཕྲིན་འཚོལ་སྡུད་ཀྱི་ཁྲོད་དུ་གནས་ཚུལ་ག་ཚོད་ཅིག་སྤྱོད་ཆོག་མིན་དམ་བསྒྲགས་དང་ཚད་བཀག་བཟོ་བའི་ཆེད་དུ། དྲ་ཐོག་ཏུ་སོ་སོའི་སྒེར་གྱི་གནས་ཚུལ་གང་ཉུང་ཉུང་ཡར་འཇུག་བྱས་ན་ལེགས།</p>

<h3 id="དྲརྒྱབཤེསཆསཀྱིསྲིདཇུས">དྲ་རྒྱ་བཤེས་ཆས་ཀྱི་སྲིད་ཇུས།</h3>

<h2 id="ངེསཔརདུབརྩིསྲུངབྱེདདགོསཔའིདྲརྒྱབཤེརཆསཀྱིསྲིདཇུསཁག">ངེས་པར་དུ་བརྩི་སྲུང་བྱེད་དགོས་པའི་དྲ་རྒྱ་བཤེར་ཆས་ཀྱི་སྲིད་ཇུས་ཁག</h2>

<p>ཡག་ཤོས་བྱུང་ན། ཧྥ་ཡར་ཧྥོག་ཁི་སི( Firefox)་དང་སྦི་རེ་ཧྥུ(Brave)བཀོལ་སྤྱོད་བྱོས།<br />
སྒེར་གྱི་བཀོལ་སྤྱོད་དང་ཛ་དྲག་གི་ལས་དོན་གྱི་ཆེད་དུ་དྲ་རྒྱ་བཤེར་ཆས་ལོགས་ཀ་བཀོལ་སྤྱོད་བྱེད་དགོས།<br />
ཁྱེད་ཀྱིས་ཧྥ་ཡར་ཧྥོག་ཁི་སི( Firefox)བཤེར་ཆས་ཀྱི་ནང་དུ་ཁ་སྣོན་ཡོ་ཆས་ནང་འཇུག་བྱེད་ཀྱི་ཡོད་ཚེ།  ཧྥ་ཡར་ཧྥོག་ཁི་སི་ཡིས་འོས་སྦྱོར་བྱས་པའི་ཁ་སྣོན་ཡོ་ཆས་ཁག་ལ་ཞིབ་ལྟ་བྱོས། གང་ཡིན་ཞེ་ན། དེ་དག་ཧྥ་ཡར་ཧྥོག་ཁི་སི་རུ་ཁག་གིས་ཞིབ་བཤེར་བྱས་ཏེ་ཚད་གཞི་གཏན་འབེབས་བྱས་ཡོད་སྟབས། བདེ་འཇགས་ཀྱི་ཚད་གཞི་མཐོ་ཤོས་དེ་ཡོད།<br />
ཁྱེད་ཀྱིས་ཧྥ་ཡར་ཧྥོག་ཁི་སི( Firefox)་བཤེར་ཆས་ཀྱི་ནང་དུ། རྒྱུས་མེད་ཀྱི་དྲ་ཚིགས་ཁག་ལྟ་ཀློག་བྱེད་པའི་སྐབས་སུ། <a href="https://blog.mozilla.org/firefox/firefox-privacy-protections/">Privacy protection</a>་དང་། <a href="https://addons.mozilla.org/en-US/firefox/addon/noscript/">NoScript Security Suite</a> ཁ་སྣོན་ཡོ་ཆས་ནུས་ཡོད་བཟོ་དགོས། གང་ཡིན་ཞེ་ན། དྲ་ཚིགས་དེ་དག་སྟངས་འཛིན་ཡག་པོ་བྱེད་ཀྱི་མེད་པས། ཁྱེད་ཀྱི་རྩིས་འཕྲུལ་ནང་དུ་ནད་འབུ་བགོ་བའི་ཉེན་ཁ་ཡོད།<br />
ཁྱེད་ཀྱིས་ངེས་པར་དུ་ཧྥ་ཡར་ཧྥོག་ཁི་སི( Firefox)་དང་སྦི་རེ་ཧྥུ(Brave)་བཤེར་ཆས་ཀྱི་ནང་དུ། <a href="https://addons.mozilla.org/en-US/firefox/addon/adblocker-ultimate/">AdBlocker Ultimate</a> དང་།  <a href="https://addons.mozilla.org/en-US/firefox/addon/noscript/">NoScript Security Suite</a> ད་དུང་།  <a href="https://addons.mozilla.org/en-US/firefox/addon/privacy-badger17/">Privacy Badger</a> སོགས་ནང་འཇུག་བྱེད་དགོས། <br />
ཟླ་བ་གཅིག་རེའི་མཚམས་སུ། དྲ་རྒྱ་བཤེར་ཆས་ཀྱི་ནང་ནས་དྲ་མྱུལ་གྱི་གཞི་གྲངས་གཙང་གསུབ་བྱེད་དགོས་ལ། དེའི་ཁོངས་སུ། ཁོ་ཁེ་(cookies)དང་། ཁེ་ཆི(cache) ད་དུང་དྲ་མྱུལ་གྱི་ལོ་རྒྱུས་སོགས་ཚུད་ཡོད།</p>

<p>དྲ་རྒྱ་བཤེར་ཆས་གཞན་དག་བཀོལ་སྤྱོད་བྱེད་རྒྱུའི་ཚབ་ཏུ། ཧྥ་ཡར་ཧྥོག་ཁི་སི( Firefox)་དང་སྦི་རེ་ཧྥུ(Brave)བཀོལ་སྤྱོད་བྱས་ན་ལེགས། བཤེར་ཆས་འདི་གཉིས་ཀྱིས་དུས་ཐོག་ཏུ་མ་ལག་གསར་སྣོན་བྱེད་ཀྱི་ཡོད་སྟབས། དེས་ཁྱེད་རང་ཀླད་གོར་ཉིན་མོའི་མཉེན་འབུ་ལས་སྲུང་སྐྱོབ་བྱེད་ཐུབ།</p>

<p>དྲ་རྒྱ་བཤེར་ཆས་ཀྱི་ཁོངས་ནས་ཁོ་ཁེ་(cookies)དང་། ཁེ་ཆི(cache) དྲ་མྱུལ་གྱི་ལོ་རྒྱུས་སོགས་གཙང་གསུབ་བྱས་ན། དེས་ཁྱེད་ལ་དྲ་ཚིགས་ཁག་དང་འབྲེལ་བའི་ཉེན་ཁ་ལས་སྲུང་སྐྱོབ་བྱེད་པའི་ནུས་པ་འཕར་མ་མཁོ་སྤྲོད་བྱེད་ཀྱི་ཡོད།<br />
ཧྥ་ཡར་ཧྥོག་ཁི་སི( Firefox) བཤེར་ཆས་ཀྱི་ནང་དུ། <a href="https://blog.mozilla.org/firefox/firefox-privacy-protections/">privacy protection</a> ནུས་ཡོད་བཟོས་པ་ཡིན་ན། དེས་དྲ་ཚིགས་གང་དག་གིས་ཁྱེད་རང་རྗེས་འདེད་གཏོང་གི་ཡོད་མེད་གསལ་སྟོན་བྱེད་ངེས།</p>

<h3 id="ཡིགཟམདངའབྲེལབའིསྲིདཇུས">ཡིག་ཟམ་དང་འབྲེལ་བའི་སྲིད་ཇུས།</h3>
<p>༡ ) ཁྱེད་ཀྱི་ཡིག་ཟམ་ཁ་བྱང་ལ་ངེས་པར་དུ་ཡིག་འབྲུ་༡༥་ལས་མི་ཉུང་བའི་གསང་ཚིག་བརྟན་པོ་ཞིག་བཟོ་དགོས།</p>

<p>༢ ) ཁྱེད་ཀྱི་ཡིག་ཟམ་ཞབས་ཞུའི་ཁོངས་སུ། རིམ་པ་གཉིས་ཀྱི་ར་སྤྲོད་ཀྱི་གདམ་ག་ཡོད་ཚེ། དེ་ངེས་པར་དུ་སྒྲིག་བཟོ་བྱེད་དགོས།</p>

<p>༣) ཕྱོགས་གསུམ་པར་ཁྱེད་ཀྱི་ཡིག་ཟམ་ནང་འཛུལ་བའི་ཆོག་མཆན་མ་སྤྲོད།</p>

<p>༤) མི་གཞན་གྱི་རྩིས་འཕྲུལ་དང་ཁ་པར་གྱི་ནང་དུ་ཁྱེད་ཀྱི་ཡིག་ཟམ་ཁ་མ་འབྱེད།</p>

<p>༥ ) མི་རྒྱུས་མེད་ཀྱི་ཕྱོགས་ནས་འབྱོར་བའི་ཟུར་སྣོན་དང་འབྲེལ་ཐག་གི་ཐོག་ལ་མ་ནོན།</p>

<p>༦ ) ཁྱེད་ལ་མི་ཞིག་གི་ཕྱོགས་ནས་ཡིག་ཟམ་ཞིག་འབྱོར་བའི་སྐབས་སུ། གཤམ་གྱི་གོ་རིམ་འདི་དག་ངེས་པར་དུ་ལག་བསྟར་བྱེད་དགོས།</p>

<p>༧ ) ཡིག་ཟམ་དེ་མི་རྒྱུས་མེད་ཅིག་གིས་བཏང་ཡོད་མེད་ལྟ་དགོས།</p>

<p>༨ )འཕྲིན་ཡིག་གཏོང་མཁན་དེ་ཁྱེད་ཀྱིས་ངོ་ཤེས་ཚེ། མི་དེས་དུས་རྒྱུན་གྱི་ཡིག་ཟམ་ཁ་བྱང་དེ་བཀོལ་ཡོད་མེད་ལྟ་དགོས།</p>

<p>༩ ) འཕྲིན་ཡིག་གི་ནང་དུ་དག་ཆ་ནོར་བའམ་ཡིག་སྐྱོན་ཡོད་མེད་ལྟ་དགོས།</p>

<p>༡༠ ) ཡིག་ཟམ་གྱི་ནང་དུ་ཟུར་སྣོན་དང་འབྲེལ་ཐག་ཡོད་མེད་ལྟ་དགོས།</p>

<p>༡༡ ) ཡིག་ཟམ་གྱི་ཞབས་ཞུ་ཁག་ལ་ལྟོས་ས་ལྟོས་འཇོག་གི་ཐོག་ནས་དེ་ཙམ་བདེ་འཇགས་མེད་པས། ཁྱེད་ཀྱིས་ཡིག་ཟམ་གྱི་ནང་དུ་ག་རེ་བྲིས་ཡོད་མེད་ཡོངས་ཁྱབ་ཀྱི་ཐོག་ནས་ཕྱིར་བསྒྲགས་བྱེད་ངེས་པའི་སྔོན་དཔག་བྱེད་དགོས།</p>

<p>༡༢ ) ཁྱེད་ཀྱི་ཡིག་ཟམ་སྟེང་གི་བདེ་འཇགས་ཞིབ་བཤེར་གྱི་གོ་རིམ་ལེགས་འགྲུབ་བྱས་ཏེ་འགྱུར་བ་གང་ཕྱིན་ཡོད་མེད་ལྟ་དགོས།</p>

<h3 id="གསངཚིགགིསྲིདཇུས">གསང་ཚིག་གི་སྲིད་ཇུས།</h3>
<p>༡ )  ཁྱེད་ཀྱི་གསང་ཚིག་ངེས་པར་དུ་ཡིག་འབྲུ་༡༥་ལས་མི་ཉུང་བ་ཞིག་དགོས་ལ།་དེའི་ཁོངས་སུ།་ཡིག་ཆེན་དང་ཡིག་ཆུང་། མཚོན་རྟགས། ཨང་གྲངས་སོགས་ཡོད་དགོས།</p>

<p>༢ ) དྲ་སྟེང་གི་ཐོ་ཁོངས་ཚང་མར་གསང་ཚིག་གཅིག་མཚུངས་བཀོལ་བའི་ཚབ་ཏུ། ཐོ་ཁོངས་རེ་རེར་གསང་ཚིག་ལོགས་ཀ་རེ་བཟོ་དགོས།</p>

<p>༣ ) ཁྱེད་ཀྱི་གསང་ཚིག་མི་གཞན་ལ་མཁོ་སྤྲོད་མ་བྱེད།</p>

<p>༤ ) Keepass ལྟ་བུའི་གསང་ཚིག་དོ་དམ་ཆས་བཀོལ་ཏེ་གསང་ཚིག་ཉར་ཚགས་དང་། གསང་ཚིག་གསར་པ་བཟོས།</p>

<h2 id="བདེའཇགསའཆརའགོདལམསྟོནཆས">བདེ་འཇགས་འཆར་འགོད་ལམ་སྟོན་ཆས།</h2>
<p><a href="https://securityplanner.consumerreports.org/">https://securityplanner.consumerreports.org/ </a></p>

<p>དྲ་ཚིགས་འདིས་ཁྱེད་རང་ལ་འཕྲུལ་རིག་བདེ་འཇགས་དང་འབྲེལ་བའི་ཀུན་སྤྱོད་་དང་གསང་རྒྱ། བདེ་འཇགས་བཅས་ཡར་རྒྱས་གཏོང་ཕྱོགས་ཀྱི་ལམ་སྟོན་རིམ་པ་ཁག་ཅིག་མཁོ་སྤྲོད་བྱེད་ངེས། ལམ་སྟོན་འདི་ཐོག་མའི་ཆར་ཁེ་ན་ཌའི་གཙུག་ལག་སློབ་གྲྭ་ཆེན་མོའི་གོ་ལ་ཧྲིལ་པོའི་ལས་དོན་དང་སྤྱི་པའི་སྲིད་ཇུས་སློབ་གླིང་གི་མི་སེར་ཚོད་ལྟ་ཁང་གིས་གསར་གཏོད་་དང་རྒྱུན་འཁྱོངས་བྱས་པ་ཞིག་ཡིན་ལ། སྤྱི་ལོ་༢༠༡༧་ལོའི་ཟླ་༡༢་པའི་ནང་དུ་ཐོན་རིམ་དང་པོ་འདོན་སྤེལ་བྱས་ཡོད།</p>

<p>ཁྱེད་ཀྱིས་དྲ་ཚིགས་འདིའི་སྟེང་དུ། སོ་སོས་བཀོལ་སྤྱོད་བྱེད་ཀྱིན་པའི་ཡོ་ཆས(ཁ་པར་དང་རྩིས་འཕྲུལ)ག་རེ་ཡིན་མིན་དང་། སོ་སོའི་སེམས་ཁུར་ཆེ་ཤོས་བྱ་སའི་བདེ་འཇགས་ཀྱི་གནད་དོན་གང་ཡིན་མིན་སྐོར་གྱི་སྟབས་བདེའི་དྲི་བ་ཁག་ཅིག་ལ་ལན་འདེབས་གནང་ཚེ། ཁྱེད་རང་སྒེར་གྱི་དགོས་མཁོ་དང་འཚམ་པའི་ལས་འགུལ་གྱི་འཆར་གཞི་ཞིག་འབྱོར་ངེས།</p>

<p>དཔེར་ན། གལ་ཏེ། ཁྱེད་ཀྱིས་དྲ་སྟེང་གི་སོ་སོའི་ཐོ་ཁོངས་ཁག་སྲུང་སྐྱོབ་བྱེད་ཕྱོགས་ཀྱི་སྐོར་ལ་སྦྱོང་འདོད་ཚེ། ཁྱེད་ལ་སྤྱི་ཚོགས་འབྲེལ་མཐུད་དྲ་བ་ཁག་དང་ཡིག་ཟམ་ནང་གི་བདེ་འཇགས་ཀྱི་སྒྲིག་འགོད་ཇི་ལྟར་བསྐྱར་ཞིབ་བྱེད་དགོས་མིན་དང་། གསང་ཚིག་དོ་དམ་ཆས་ཤིག་ཇི་ལྟར་འདེམས་དགོས་མིན། ཆ་རྐྱེན་མང་པོའི་ར་སྤྲོད་ཇི་ལྟར་ནུས་ཡོད་བཟོ་དགོས་མིན་སོགས་ཀྱི་ཞིབ་ཕྲའི་ལམ་སྟོན་འབྱོར་ངེས།</p>

</article>
<!--

<aside class="related">
  <h3>Related posts</h3>
  <ul class="related-posts">
    
      <li>
        <a href="/2022/11/15/privacy-in-mobile-app_p30/">
          ཁ་པར་ནང་གི་བཀོལ་ཆས་ཀྱི་གསང་རྒྱ།
          <small><time datetime="2022-11-15T00:00:00+05:30">15 Nov 2022</time></small>
        </a>
      </li>
    
      <li>
        <a href="/2022/11/15/privacy-in-mobile-app_p29/">
          ཁ་པར་ནང་གི་བཀོལ་ཆས་ཀྱི་གསང་རྒྱ།
          <small><time datetime="2022-11-15T00:00:00+05:30">15 Nov 2022</time></small>
        </a>
      </li>
    
      <li>
        <a href="/2022/11/15/privacy-in-mobile-app_p27/">
          ཁ་པར་ནང་གི་བཀོལ་ཆས་ཀྱི་གསང་རྒྱ།
          <small><time datetime="2022-11-15T00:00:00+05:30">15 Nov 2022</time></small>
        </a>
      </li>
    
  </ul>
</aside>

-->
      </main>

      <footer class="footer">
        <small>
          &copy;
          <time datetime="2022-12-13T10:45:53+05:30"
            >2022</time
          >. All rights reserved.
        </small>
      </footer>
    </div>

    
  </body>
</html>
